<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="01. 了不了道人　　昔有异僧，名了不了道人，善风鉴，求相者户外屦常满，道人信口开河，洋洋洒洒辄奇中，每日得相金，必以破钵沽浊酒，就市上饮之，歪歪斜斜，不须几案，饮则滔滔滚滚，如长江大河，而钵仍滟滟潋潋不为竭，饮既醉，仰天自语曰：“了矣乎！”视钵中无涓滴剩。醉必歌以佛曲杂吴歈古谣，咿咿呀呀，不能辨一字，歌毕又呜呜咽咽，哀哭不了，哭毕又嘻嘻咭咭，狂笑不了。资有馀则袖至委巷，近卑田院、穷儿村，向空一掷">
<meta name="keywords" content="夜雨秋灯录">
<meta property="og:type" content="article">
<meta property="og:title" content="夜雨秋灯录 - 卷二">
<meta property="og:url" content="http://5gpp.github.io/古典小说/夜雨秋灯录/夜雨秋灯录_2/index.html">
<meta property="og:site_name" content="横波书苑">
<meta property="og:description" content="01. 了不了道人　　昔有异僧，名了不了道人，善风鉴，求相者户外屦常满，道人信口开河，洋洋洒洒辄奇中，每日得相金，必以破钵沽浊酒，就市上饮之，歪歪斜斜，不须几案，饮则滔滔滚滚，如长江大河，而钵仍滟滟潋潋不为竭，饮既醉，仰天自语曰：“了矣乎！”视钵中无涓滴剩。醉必歌以佛曲杂吴歈古谣，咿咿呀呀，不能辨一字，歌毕又呜呜咽咽，哀哭不了，哭毕又嘻嘻咭咭，狂笑不了。资有馀则袖至委巷，近卑田院、穷儿村，向空一掷">
<meta property="og:locale" content="zh-CN">
<meta property="og:updated_time" content="2020-04-20T05:22:28.368Z">
<meta name="twitter:card" content="summary">
<meta name="twitter:title" content="夜雨秋灯录 - 卷二">
<meta name="twitter:description" content="01. 了不了道人　　昔有异僧，名了不了道人，善风鉴，求相者户外屦常满，道人信口开河，洋洋洒洒辄奇中，每日得相金，必以破钵沽浊酒，就市上饮之，歪歪斜斜，不须几案，饮则滔滔滚滚，如长江大河，而钵仍滟滟潋潋不为竭，饮既醉，仰天自语曰：“了矣乎！”视钵中无涓滴剩。醉必歌以佛曲杂吴歈古谣，咿咿呀呀，不能辨一字，歌毕又呜呜咽咽，哀哭不了，哭毕又嘻嘻咭咭，狂笑不了。资有馀则袖至委巷，近卑田院、穷儿村，向空一掷">

<link rel="canonical" href="http://5gpp.github.io/古典小说/夜雨秋灯录/夜雨秋灯录_2/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>夜雨秋灯录 - 卷二 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">50</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/古典小说/夜雨秋灯录/夜雨秋灯录_2/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="昔日横波目，今成流泪泉">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          夜雨秋灯录 - 卷二
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2000-08-07 00:00:00" itemprop="dateCreated datePublished" datetime="2000-08-07T00:00:00+08:00">2000-08-07</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/古典小说/" itemprop="url" rel="index"><span itemprop="name">古典小说</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>30k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>27 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <h2 id="01-了不了道人"><a href="#01-了不了道人" class="headerlink" title="01. 了不了道人"></a>01. 了不了道人</h2><p>　　昔有异僧，名了不了道人，善风鉴，求相者户外屦常满，道人信口开河，洋洋洒洒辄奇中，每日得相金，必以破钵沽浊酒，就市上饮之，歪歪斜斜，不须几案，饮则滔滔滚滚，如长江大河，而钵仍滟滟潋潋不为竭，饮既醉，仰天自语曰：“了矣乎！”视钵中无涓滴剩。醉必歌以佛曲杂吴歈古谣，咿咿呀呀，不能辨一字，歌毕又呜呜咽咽，哀哭不了，哭毕又嘻嘻咭咭，狂笑不了。资有馀则袖至委巷，近卑田院、穷儿村，向空一掷，阿堵物叮叮当当乱落如急雨，众乞丐争攫之，跌跌趴趴，如三春柳絮，因风滚舞，顷刻了矣。僧顾之一大乐也。</p>
<p>　　间以假发加髡，颅上梳丫髺，作善财童子，志志诚诚拜菩萨。或髫发披肩作龙女，娉娉婷婷，捧净水宝瓶。更盘云髺满插花草，作赵飞燕，袅袅娜娜掌上舞。且白布裹双鬟，手揭冥钱羹饭，作小寡妇上坟，凄凄切切哭槁砧。人有戏之者曰：“阿师何不粉墨涂面作张飞、霸王、典韦，而迺现女人身耶？”则又狠狠毒毒詈曰：“恶奴才，自家假形骸尚不得了，犹欲强人以假面目，真众生相也。”人怒，欲饱以老拳，则又飘飘荡荡如骏马下危坡，疾行不可及。性好与儿童嬉，所到处，群小层层叠叠，围绕之不散去。偶趺坐芳草地，童子争拾碎瓦，于道人头顶堆作小宝塔，则又端端正正不为动。一日，恒禅师见之，喝曰：“咄，作和尚的，甯这？”道人亦喝昙：“做和尚的何不这样？”曰：“若不剃发披袈裟，方可这样。”曰：“惟其剃发披袈裟，方可这样。”曰：“吾不许你这样。”曰：“我偏欲这。”曰：“打煞你，不许这样。”道人崚崚嶒嶒瞋目大呼：“打煞你，不许你容不得我这样！”曰：“我真打煞你！”曰：“人道你打煞我，我还这样，我道我打煞你，我还这样。”恒禅师闻之合十曰：“公真善知识。活活泼泼地一片天机，领教多矣。”膜拜而去。道人做鬼脸笑曰：“禅和子好打口头禅，同他说了半日昏昏沉沉的梦话，他反说悟了，是真近今的禅和子，非我所愿见的禅和子。”后入浙，游西湖，爱其山青青、水淼淼、石岩岩、树森森，恍然若有所悟。嗣后不相人，惟相各寺院土木神佛，言系何日成就，何日供养，悉符合。言当何年倒塌损坏无神灵，尚未验真否。惟某菜圃社公最灵显，香火甚盛，园丁乞道人相之，曰：“明日即化去。”翌果香火焰飞，神像煨烬。又登保俶塔，瞰大地红红绿绿，莺莺燕燕，风风雨雨，不禁跃起数尺，堕塔下，跌几死。旋苏，嗣后遂不饮酒，不歌，不哭笑，不妆妇人，不与儿童嬉，更不相神佛。惟终日痴痴迷迷，坐水次，玩游鱼，立层岩，数飞鸟，间亦信口成小诗，诗曰：</p>
<p>　　道人何不了？不了非道人。功名与妻子，悉是前生因。何者富，何者穷，拨云一叹天下春。道人何不了？了亦非道人。钟声和梵呗，色相总非真。有时笑，有时嚬，好个蒲团自在身。道人了不了？不了了道人。结舌不敢语，我我称主宾。莫要喜，莫要嗔，空山本来无四邻。</p>
<p>　　吟已，跳入西湖，不知所往。</p>
<hr>

<h2 id="02-闺侠"><a href="#02-闺侠" class="headerlink" title="02. 闺侠"></a>02. 闺侠</h2><p>　　邗江戏园曾演《绣囊记》，欲笔之于书，未果，而《翼𬳶稗编》已载入。风雨良宵，偶与客话及此事，重为编就，竟大同小异。亦《觚剩》有《雪遘》，而蒲柳泉更有《大力将军传》耳。</p>
<p>　　北乡有贫家女耿湘莲，父在时已许字范生希琼，父殁，两家俱赤贫，女年及笈，其母阴有悔婚意。会西贾瞯女美绝伦，且知书，贿媒媪讽母，愿奉千金纳为簉室。母曰：“婿梗奈何？”媪曰：“但得母首肯，范家无立锥，渠自会以阿堵暖其心。”女知之，痛哭不食，觅死者再。母曰：“儿即不自谋，宁不为母谋乎？家贫若此，婿贫若彼，日日啖糠秕，安有盈馀养活泰水？”女泣曰：“何见得范家郎即老死不发籍？”由是日夜哭，私以剪刀利刃自卫。</p>
<p>　　邻有解叟名星者，虑酿成祸，急往见范生，劝速娶。生告以贫，叟慨然贷集得十金，为生小布置，诹吉赁青布小蓝舆，搭红彩䌷，草草迎娶。母不得已，送升舆，遥致声哭曰：“儿去矣，绝少赔奁，情非得已，为母转眼填沟壑，儿有人心，当偕夫婿收我骨。”女舆中闻之，心酸肠断，哭更哀。其地距婿家廿馀里，道必经宝城茶亭。天忽雨，舆夫争入亭中避且憩，则先有彩舆在焉，鼓乐侍从，婢媪如云，盖商家女江凤卿嫁于商子陈生钰者。闻耿在舆中嘤嘤哭，声甚凄，私以问婢，婢曰：“亦是新嫁媳。”曰：“尔试问渠，别骨肉，良足悲，然男女婚嫁，天下大伦，何必如是之恸？”婢果潜询，耿曰：“母家贫，婿家更贫，乌私之恋，牛衣之窘，交迫于中，不能不悲。”</p>
<p>　　婢转告，曰：“是何难哉？”商家奢侈，旧例凡嫁女，必多置金锭于女怀袖中累累然，名曰“压喜。”女私解腰际，自绣香囊取袖中物装满，且细裹，付婢往持赠。女扪之沉重，问姓氏，婢曰：“痴矣！同一下嫁，不过怜我亦怜卿之意，转瞬即陌路，岂欲索姓氏供长生禄位耶？”女尚欲咨白而天已霁，车马纷驰，东西各就道。</p>
<p>　　比转婿家，果见蓬壁萧条，尘生灶突。礼成，私问范生曰：“四民各有业，郎自问能居何业？”生嚬蹙曰：“仆非痴聋盲哑，诗书曾励，货殖亦娴，特运蹇，徒搏空拳，饔餐且难，更何业之谋？”曰：“郎所忧者，母金耳。若能迎养吾母，免冻馁，妾有朱提奉假。”生摇手曰：“莫妄想，仆已成真范丹，卿又女范蠡耶？”女笑以囊掷生前，声铿然，启之得金锭五十两。惊而询，具告所以。</p>
<p>　　遂易孔方，迎母，易新宅，门前设小市廛，女与母亲为会计，嘱生无误读。年来肆中利大获，生读功大进。届秋试，女皇皇营考具。生曰：“身犹童子，能入棘闱乎？”女笑曰：“告君知晚矣，月前已将百金援例入成均。”榜发，生获隽。明年成进士，官浙之余姚县令。年馀生一子，即同之任。其子眉目如画，呀呀学语，能令人喜，因名之曰喜官，寅寮倾慕，争与联姻。有成议，夫妇忽同梦神人告曰：“公子婚姻莫草草，明日骑凤过衙前者，方是儿媳。”醒志，遣仆伺于门，日下舂，无所得。惟一丐妇肩荷女子卖身启曰：“江氏凤卿，江都难妇，幼本闺媛，嫁于陈钰，家本富豪，突与贼遇，贼刘青海掳夫他去，生死莫凭，焚掠可惧，得隙潜逃，乞食贵处，生路已穷，冥途若睹。亲生一女名紫袖，与其偕亡，曷若出售，伏愿仁人买之为后女，但得生，我死何咎，身入重泉，遥祈福寿。”</p>
<p>　　仆读而止之，入告夫人。命薄入，略与盘诘，见其风致不俗，女尤婉丽，知所言非诬。方殷殷问行止，喜官突见凤，即耸身索抱，抱更索乳，乳即与凤儿嬉，不肯离。侍婢夺抱，即呱呱啼，凤再抱之，则又吃吃笑。夫人大喜，即留作保姆。问阿紫年几何，则长于喜一岁，遂命以左乳乳喜，右乳乳紫，愿否？曰：“愿。”是夕，喜即坚依保姆寝，不肯去，无已，为置衣裙衾枕之属，嘱其：“安心静养，扶持有日，若公子大，与阿紫配，即亲戚葭莩矣。”凤曰：“凤凰安得狎凫鹜，野马何得逐麒麟，夫人一戏言，恐折母子寿。”由是出则右抱喜而左携紫，寝则左搂喜而右偎紫，紫亦宛转得夫人怜，果饵与共，衣衫相同，惟梦征则不以为实。凤自得温饱，皴瘃尽褪，光泽复生，咸谓貌与夫人相互伯仲，但厚薄稍殊耳。夫人朝夕必偕稿砧登堂后小楼，焚香礼拜，洒扫皆躬亲，从不假仆妇。下则掩双扉，风雨无间断。谕有擅登纵目者，轻则詈辱，重则挞楚。众疑为敬斗礼佛拜天神。</p>
<p>　　凤审之，亦凛凛恪守，无敢违。明年喜四岁，紫五龄，皆能学步。偶戏楼下，喜欲上楼，抱而他适，大啼滚地，若怒狮，不忍拂，姑携之梯首一瞻仰，略松腕，两小竟贾勇拾级先登。大惊，随之上，心惴惴恐罪责，然亦无如何。视楼上空洞，惟中设小紫檀龛，雕镂极精，绣帷半掩，炉烬犹温，揭幔视神像乌有，仅悬一绣荷囊，不胜骇诧。再凝睇，转大恸，哭之失声。喜与紫亦交啼。婢媪坌（同奔）至曰：“婆子疯癫作耶，抑大胆不怕死耶？”曰：“死便死，哭自哭耳。”问何故？曰：“囊乃闺中旧制，遣嫁时曾以之裹黄金十锭，赠一途遇新嫁娘，十年重睹，针线依然，今昔悬殊，不禁伤悼。”言已更哭。</p>
<p>　　夫人楼下闻之详，即飞奔上楼，抱凤哭询曰：“姊姊真绣囊主人耶？”抽咽曰：“然。”曰：“想煞妹子矣！妹子非姐姐无有今日，且下楼叙悲苦。”呼夫入，详告之，中堂设筵，鼓吹齐奏，使婢媪为凤调脂粉，御铅黄，更袍服，顶珠翠，灿烂袅娜，依旧夫人。妆竟，扶高坐，夫妻朝服拜于下。凤欲挣脱，不可。然后，下人一一朝参，宴饮终宵，欢腾内外。从此动用一切与夫人同。于仆纷驰，四出访陈郎，久无耗。夫人告之曰：“紫儿福慧，已蒙神人媒订，许配喜，而所以不即下聘者，欲待姊夫回耳。一唱刀环，即谋雁奠。”凤亦许可。</p>
<p>　　每范郎公出，姊妹即共枕，凤更拜耿太夫人为义女，手足之情更胜于寻常宛若。一日，有军官投刺入，为参将陈裕。云：“自云南征刘青海回，道出余姚，乘便晋谒。”范以桑梓，杯酌款留，陈面庞清俊，言辞雅驯，不似营伍。凤于屏后窥客，急往告夫人曰：“堂上客何貌似紫儿父？”夫人告范郎，然终以名异不甚信。出而询陈家世，暨入营之由。客惨然曰：“仆原名钰，号子相，所以改名者，始为贼掳，继入营行，每有战功，听执事人书名荐剡，以致于讹，比觉已无及矣。顷虽邀恩回籍，而家产荡尽，妻女死亡，顾影茕茕，实无归著耳。”曰：“将军位臻三品，宜早续鶤弦。弟有舍妹，貌才双佳，意欲奉为箕帚。”曰：“仰结朱陈，但糟糠生死尚在未定，容得实耗，再求玉音。”曰：“将军真情种也。然弟为君筹，请先合卺，俟寻得故剑，舍妹愿退为妾媵，何如？”陈犹逊谢而范已传鼓乐，召傧相，重门洞开，灯彩辉映，众仆为陈更衣，耿夫人在内已为凤妆就，红巾盖首，艳婢挽扶，画烛双行，引入交拜。须臾，送入洞房，陈起揭巾，偷睨，彼此惊喜，所谓先号啕而后笑也。破镜重圆，其乐无极。</p>
<p>　　明日，后堂设宴请陈夫妇上坐，范与夫人朝服再拜曰：“愚夫妇一身外皆君夫人厚赐也，所有家产愿归旧主。”言已，呈上簿籍，凡金帛器皿、书画古玩、仆从名字，一一登志，详细已极。陈与凤力却不肯受，彼此推让，数日不能定。适解叟亦函请来署，艳其事，邀墓府齿德福寿者三四辈为大宾，演剧设宴，先为两家结秦晋，然后公议，顷犹同居三年后照簿瓜分为二，议始决。</p>
<p>　　懊侬氏曰：吴六奇丐侠也，湘莲与凤卿闺侠也。今古茫茫，平原有几？求得一义气肝胆而不愧者，仅见于卑田院、红粉队中，亦良足悲矣！须眉男子，尚有中山狼事，况巾帼乎！</p>
<hr>

<h2 id="03-瓶隐子"><a href="#03-瓶隐子" class="headerlink" title="03. 瓶隐子"></a>03. 瓶隐子</h2><p>　　南阳杭孝廉，性慷慨，家富有而食客甚夥，颇有孔北海“座上客满堂，尊中酒北宽”诗意。暇则奚童弱马，往来于酒旗村郭间。偶见一老渔翁，须眉甚古，停舟水畔，穿着萧疏，为卖酒者挝打甚苦。问何以故？盖渔翁性嗜饮而艰于资，时于彼肆贳饮，索值不与，故饱以老拳。孝廉慨然代翁偿，翁并不言谢，且倚树高歌曰：</p>
<p>　　连日无鱼欠酒钱，酒家挝住钓鱼船。几番欲脱蓑衣当，又恐明朝是雨天。</p>
<p>　　孝廉奇其为人，问姓氏，笑不答，再询之，曰：“老夫无名姓，君但呼我为酒渔便佳。”孝廉导之附郭一酒肆，与之饮，翁量甚高，啖嚼一豪爽。孝廉告肆主人云：“但贳酒与翁，当一一代偿无缺。”翁亦不言谢，微醺，持竿便去。月馀，偶至酒家问，翁则酒资已欠十千矣。孝廉即代偿，仍嘱与饮。数月无间断。一日，翁持鱼挈酒踵门请见，邀入，即高坐曰：“老饕承公子爱，愧未能报涓埃，今将别矣，谨以鱼一尾，酒一壶，聊申芹献。”孝廉命厨丁煮鱼温酒，与之纵饮甚欢。问翁将何之？曰：“萍水之人，不过天涯海角耳。老夫屡观公子，气宇不凡，位两眉峰微有锁涩，未知有何隐曲。老夫庸拙，或可代筹。”孝廉曰：“翁真洞鉴，仆生平无不适，然有三恨事，是以介介不能释于中。”曰：“庸得闻乎？”曰：“仆先人收藏古琴一张，满身梅花，断弹之声韵，可摇五岳，泣鬼神，召风雷，裂金石。偶携之过扬子江，水神遣两蛟挟舟索琴，不与则波浪如山，舟几覆，无已，解囊投入水，风涛忽恬，舟得稳渡，此一恨也。仆幼年狎一妓，名曰玉簪，极慧美，预订婚姻，脱籍有日，忽为边将沙婆岛夺去。人归吒利，世无押衙，从此萧郎竟成陌路，此二恨也。仆生平最爱杭州西湖，而所居距杭太远，欲移往卜宅，则南阳数十椽又属先人创建，弃之不可，此地无山水，尘俗难堪，虽欲学葛洪移居，终不克效淮南拔宅，此三恨也。”</p>
<p>　　翁以手拍颈曰：“大不易。”思久之，忽轩渠曰：“不难，不难。仆虽无此法力，然假一异人手或能致。南郭老松一株，作蟠龙飞翔形者，东边一尺四寸地，掘尺许，可得古瓦瓶，上有符箓，幸勿伤其瓶，掘出携归，安心对之诵楞严经一百卷，符箓自去。瓶开而异人出。幸勿语老夫饶舌，泄则事不成，且于老夫大不利。”言已辞去。明日，郭外寻翁，竟无迹。孝廉遣奴荷锸诣南郭，果得松，如法掘之，果得瓶。携归奉案上，日对之诵经，瓶口有盖如长成，上皆深刻符箓丹书若干。经完，盖忽飞起堕地，一金甲神执殳（音叔，兵器）匆匆至中庭，突作霹雳向空发去，孝廉惊骇，正向瓶内端详，忽身后有环佩声，视之，一美女子，年二八，妍丽若天仙，向孝廉拜。</p>
<p>　　孝廉曳之坐，与问讯，女子自云：“通天狐，唐时得道，游戏人间，宋南渡时尚见蕲王夫人，居楚州北神堰，贫而织席，夫人高鼻准，面丰微麻。蕲王乃美少年，当手擒方腊时，年仅二十四岁。己则使酒误杀人，为尹真君收于瓶，瘗松下，适见金甲神乃监符使者也。身在瓶中沉闷地狱，若非大力，几不知何甲子始能出头。但不知公子听谁指使乞明示？庸兼不鸿燕耳。”曰：“仆㔉茯苓偶得之。”曰：“符非经咒不开，若碎瓶则身亦碎，苦更难堪，是非仙人不能审此诀。”孝廉终不敢信。问何名，曰：“无名字，得呼妾瓶隐子即佳。”由是住孝廉书斋，夜仍瓶中寝，诗酒吟啸，相得甚欢，但不及乱耳。久之，以三恨商于女。女曰：“事甚易，但减我千年道方成。无已，且为公子一行。”</p>
<p>　　明日负瓶往江上，咒移时，一小龙女，蜥蜴大，浮水来，女急掬入瓶，负之疾趋，风雷忽起，老龙领甲兵追逐，女拔剑与斗，龙不能胜，哀之曰：“向无嫌怨，何攫吾爱女？”曰：“尔亦知攫之不情耶？杭孝廉古琴，数世宝物，尔何以威劫？女欲珠还，琴当壁返也。”龙曰：“诺。”捧琴与女而还小龙。携归示孝廉曰：“第一题先不辱命。”孝廉详视久之，曰：“非也，吾琴背有古铭曰：‘山深气清，万籁萧萧，古无人踪，惟石嶕峣’十六字。”女闻之大怒，瓢忽即去，向水咒移时，以瓶汲之，水滔滔入。须臾，江能见底。老龙惧，遣世子问讯，女不暇与语，即入瓶中。将去，老龙奔至曰：“仙人又将若何？”曰：“还我琴！庖人更鹜伎俩，亦何可笑！”龙曰：“姑与子戏耳。”捧真琴至，女验明背后之，始与世子，并还其水。取归付孝廉，果原物也。憩数日，又投边将左右，见有少女自帐后出，年约十七八，白簪帽沿，风致极美，女疑即玉簪，咒之使昏迷，遽入于瓶，乘云急返，取出卧榻上，使孝廉验真赝，曰：“美则美矣，却非玉簪也。”曰：“既非玉簪曷还之？”急投入，又负之去。至则人声沸腾，争寻女公子。女在云中曰：“下界人不须惊恐，我月府侍书，女公子亦月府扫花，顷奉𤥐璘妃子钧旨，暂携归一游，今送还也。”跳落地，女亦苏。边将沙婆岛见女迎谢，喜溢六军，邀入殷殷问月府事。女粉饰月府八宝合成，桂树丛杂等语。闻婆岛呼曰：“召玉簪娘子，听仙人说天上事。”少顷，一美女，年约十八九，美如仙，问女曰：“仙人肩负瓶作何勾当？”曰：“是乃金仙承玉露者，人能入此即不死。”沙曰：“方寸地可入乎？”曰：“吾有术在，即将军柱石身，入之蝇蚁耳。”曰：“试入之。”言已果走入，旋又趋出。于是六军霄争入瓶口，瞰之小如粟，又复走出如故。沙问曰：“女子能入乎？”曰：“女子乃五恶漏体，入恐污吾宝。”沙哀之，曰：“无已，俟入后，当向天河湔涤，始无恙，苟许女公子与玉簪娘子先入一试。”玉簪大喜，携女公子入，女亦跳入瓶，突不见。通营到哗，以为天上去，或仍返，久之竟杳。女遁归见孝廉曰：“第二题又完卷矣。”以两女委于地，旋苏。孝廉既逢故剑，又得新欢，乐真无极。然恐边将侦至，移居之念更切。复求女，女以为难。曰：“瓶隐子始勤终怠，三题缺，终非完壁。”曰：“此三题竟难煞人，请留此一恨为天地间作缺陷。”孝廉固求之，女终不许。是夜拥双美寝，终夜，忽觉屋宇震动，旋闻风涛声，又闻金铁交鸣，人马厮杀声，惊起，自窗隙外窥，黑如漆。旋闻远寺钟声，鸡唱声，声遂寂。明晨，门外视之，则灵隐韬光，飞来冷泉，均如排闼，盖早已移至矣。惟人与瓶不见踪迹。明年，孝廉囊古琴，携双美，游天台雁荡间，见对面峰尖，忽有云气冉冉至，中有美人荷瓶俯瞰曰：“杭公子安乐耶？”视之，女也。三人同拜求晤叙，曰：“为公子第三恨，妾几遭不测，尊潭亦甚危，向夜为君拔宅，过扬子江，痴龙挟仇欲以兵劫，妾用神剑削其一耳，而贤伉俪尚酣卧。妾安置后，正欲朝南海，菩萨知之，擒去笞八百，背上棒疮尚未愈。君仁人，乞为妾再讽楞严万卷，妾即生受。一言奉劝，游戏二字，真可怕耳。”言已飞去。孝廉归，为诵经如数，自后亦得仙术，偕两美不知所之。</p>
<p>　　懊侬氏曰：许俊之夺柳枝，押衙之夺无双，延津再合，已为千古所难，而仙人意犹未足，更即其人之道，以治其人之身。瓶中数百寒暑，岂英气犹未平乎？然足可为豪偷势夺者戒。</p>
<hr>

<h2 id="04-慧眼救难产"><a href="#04-慧眼救难产" class="headerlink" title="04. 慧眼救难产"></a>04. 慧眼救难产</h2><p>　　松滋县临湖一大村落，居民甚繁，遂成墟市。村尽处一禅院，枕水次，作锁钥。寺之僧悟轮，素精梵律，而懵懂状似无多知识，惟生性不茹荤，误服必呕吐欲死。村人多钦佩。一日，坐禅榻入定，少时，忽张目大诧曰：“𧕏哉，𧕏哉！”急起取孔方，呼行者同入市井。行至屠家门，视架上尚悬半边彘肉，已两日矣。僧佯作垂涎状，问屠者曰：“夏亢日暖，不怕生蝇蚋耶？”挑云：“前已误执而斩，顷正农忙，举市岑寂，是以迟滞。若蔬笋人，鲜能知此味也。”僧曰：“拟谋旨蓄，留宴嘉宾。且佛云酒肉穿腹过，服亦何妨，与以半价可乎？”屠慨然与之。僧给以钱，命行者肩半肉绕街行，见人即合十曰：“和尚向不服荤，顷食指动，忽思大嚼，不知是何感应，请诸曷偕往看和尚吃肉。”众奇其言，纷纷来百人，僧扃户与众倾谈，而厨内刀砧响，五味调。须臾肉熟，厨丁来报，僧伏地膜拜曰：“和尚吃肉，则半生之苦行倾堕尽矣，祈众居士代为餍饫何如？”众大笑曰：“和尚作东道，故打诳语赚我辈来耶？”</p>
<p>　　争起觅箸攫碗，少顷告尽。僧视釜中汤无涓滴剩，开户抚掌大笑曰：“善哉，善哉！公等若馀兴未尽，可同往前村李大户家，再啖汤饼。”众不深信，有黠者往视之，果一家欣忭，婴儿啼呱呱。细询云何？则产妇坐草已两日馀，腹奇痛而胎不落，医术俱穷，迨寺中之肉啖尽，而婴亦始堕地。盖彘为儿之前身也，至是大众咸知僧有慧眼，争来问三生，僧厌其烦，飞锡远引，朝四大名山。某岁自五台回，道出桃源挂褡于淮滨寺，顿抱烦疾，颓疲不起，偶思食来，其无净釜可煮，行者觅铜锅一具，迺不久煮蒜食者，一服即吐泻而逝。寺僧焚其骨，盛以布囊，挂楼壁上。</p>
<p>　　余幕游其地，见之，颇枨触，急为觅高原尺寸地，缄以木龛葬之，题其短碣曰：“行脚僧悟轮禅师之墓。”</p>
<hr>

<h2 id="05-俞翠燕完贞"><a href="#05-俞翠燕完贞" class="headerlink" title="05. 俞翠燕完贞"></a>05. 俞翠燕完贞</h2><p>　　俞叟名愚，字真愚，年将杖乡，只有一女名翠燕，貌妍丽若天人。愚因抱邓攸戚，尽以生平文艺授之，有林下风焉。幼字同里石生名鼎者。生日日抱本头，业中落，赖寡母纺绩为活，而窘状时露。戚里咸藐视之，炊烟断，虽贷一文钱亦不与。愚渐悔，以金啖生母。生知之，颇不平。母笑曰：“吾患儿不成，不患无儿媳，倘赖祖宗荫竟发籍，何患无金钗十二行也？渠俗骨，那有眼觑孤寡，曷允其请为便。”生泣受教。明日，遂以离婚书换金归，藉免馁矣。里有张武举，名大点，字其信者，家素饶，瞰女美，以多资强委禽妆，且期速遣嫁，愚欣然诺。</p>
<p>　　愚妇知其事已成，无如何，惟不敢遽告女。至惊诧私虑危于衷者，惟女之寡婶安山氏耳。素与香积庵尼阿鹦善，鹦适索月供，见满座置箱箧，几榻皆崭新衣裙，钗钿正营制，笑谓女曰：“翠姑大喜，鹊桥不远矣。”女正疑惧，闻尼言，心怔忡，益虑有他变，私询于婶曰：“阿鹦日间言，究云何？”婶半晌不能对。女又问，婶曰：“汝今夕将出阁，何絮絮。”女面頳良久曰：“女子终有下嫁日，儿原知之，但婿家素贫，不知何若是之华丽？”婶笑曰：“小妮子太颜厚，汝知婿家姓乎？”曰：“石郎也。”曰：“石郎耶？张孝廉也。”女大惊曰：“耳幼字石郎，媒妁所凭，神天共鉴，何曾字张？”婶遂为女述颠末，且曰：“汝父恐汝娇惰惯，不耐守四壁，张豪富，里有小邓通之号，行将锦衣玉食，不胜于依穷措大操井臼，尚不获一饱耶？”女哭曰：“婶素钟爱女犹子，今何忍加戏谑？”婶又以离婚书对。女益悲不自胜，曰：“死耳，死耳，复何言。”婶见其意决，筹久之，慨然曰：“且少安，倘万无策，吾当导尔遁。”问：“遁何处？”曰：“汝有姨母居郭外三里许，渠又寡，家无应门童，汝忘之耶？遁彼处极便。”女伏地叩曰：“事急矣，曷即遁？”曰：“可。”</p>
<p>　　咸椎髻布衣，启后户，篝灯出。行许时，茧足迟滞，汗涔涔，气吁吁，颇苦，赖婶挟之行，将抵门，曰：“到矣。”女欲扣扉，曰：“且缓。”须臾，自门隙瞰之，则见姨与少年僧灯下偎依昵饮，状甚亵。女哭曰：“进退俱不可，奈何？”婶亦棘手，继自笑曰：“唉，此去石家不远，曷即往投，匆匆成嘉礼，虽天王子不能攫矣。”女曰：“私奔可乎？”婶曰：“小妮子何其痴，老身虽巾帼，汝长上也，岂有长上送之家而曰私奔乎？”女恍然悟，遂偕之寻别径行，惝恍间，果见老屋数椽，荧荧露灯光，机声轧轧，与书声相倡和。盖生方夜读，而母正纺绩。</p>
<p>　　两人遽掩入，母固识女，骇问何来？安山氏具述之，且曰：“请阖扉下键，草草即合卺，脱有变，老身自当之。”又谓女曰：“我怜汝志，始作女昆仑。石郎非终于贫贱者，善事姑与良人，无恃娇，贻老身忧。”相与洒涕，立俟成礼而去。</p>
<p>　　是夕，即张亲迎夕也，夜午，仆从鼓吹舁肩舆至，而愚正寻女与婶不见，惶急非常，询佣媪及门外击柝人，始审二女向某路行，度是姨家，遂偕张舆从往寻。姨正与僧裸登榻，忽闻剥啄甚厉，仓皇无匿僧处，与穷裤，外以被裹之置榻下，自则着衣出询为谁？以寻女对，姨大骂，不肯启。张益信，叩门益急。无已启之，众哄入，姨色变，众遍搜，得榻下裹，扪之腻然者人也。张大喜，抱置舆中，鼓吹立抵家，呼婢妾速扶新人出，再迟恐闷煞没头鹅矣。讵解被睇视，则光其颅而目灼灼者，僧也。婢妾哗然奔避。张怒恨，叩署鸣于官。官命且锁置门房边侧室，俟天曙始讯。</p>
<p>　　安山氏闻之大诧曰：“渠虽不贞，然究由我故丧廉耻，罪戾深矣。”夤夜遣干仆袖金赂衙役，且恳庵尼阿鹦为更鹜计。遂出僧而置尼于裹。明日，官坐堂皇，提裹勘解，则光其颅而目灼灼者，尼也。呼媒媪扪之，果尼。鹦号泣曰：“尼与孀妇本旧识，共习女红，夜深不能归，留宿作方外谈，有何罪过而缚置公堂。此大辱，不愿生矣。乞杖下毙之为快。”官亦拍案怒未已。然究不知愚女往何处。安山氏遂自首，详述颠末，且证姨无淫行，慷慨陈词，泪随声堕。官为动容，即飞签械张、俞至，欲惩以刑。叩数十，始罚张出百金为女作奁资，出百金半与尼，半与安山氏。又罚俞出腴田百馀亩，与生供膏火。案结，释众出。</p>
<p>　　生由是家渐裕，读更倍。明年，成进士，历官守牧，有政声，皆翠燕内助功也。愚晚景颇困，如生当日，犹赖生恤。太夫人故，官再起，坚请安山氏进署，奉之如母焉。偶有讼僧奸状者，庭讯时，安山自屏后窥之，即当日妇狎之僧也，托钵遁此，又遭法网，立予重惩，逐还俗云。</p>
<p>　　懊侬氏曰：翠燕守贞，阿婶之功也。否则一死而已，于事有何裨益？贤哉安山氏，亦侠，亦仁，亦智，亦勇，亦权。须眉中且不可多见，况且巾帼乎？举世迂儒拘牵绳墨而愤大事者，若以安山氏为法，则化臭腐为神奇矣。嘻！</p>
<hr>

<h2 id="06-东野砧娘"><a href="#06-东野砧娘" class="headerlink" title="06. 东野砧娘"></a>06. 东野砧娘</h2><p>　　红砒性热，有大毒，能杀人。然北方沙瘠且生虫害稼穑，土人恒购以培地，所以杀地蛆也，人有误入口者，辄肠断而死。闵祝字三峰，汶上农叟闵贤子，幼敏慧，貌温婉若处女，为父母所钟爱，东野子良要与贤总角交，长尤莫逆，顾阡陌毗连，两家村仅隔三四里，时过从话桑麻焉。</p>
<p>　　子良女名砧娘，年与祝相仿，貌丽而性贞。子良偶与贤互誉小儿女，遂联秦晋。祝瞬年十九矣，耕耘之暇颇事呫哔，不喜与牧竖嬉。邻妇有荡者，恒挑之，辄面頳逸去。目为痴，不顾也。村东乐氏妇，尤风骚而性又骄悍，虐夫如犬马，微姑见之恒股栗，时盗牧竖，宿田畔，风露卑湿，久久成癣癞疾，肤裂发髡，更为人所不齿。邻妇衔祝，思倾之。适乐妇借锄坐檐下矮足几，闲话移时始去。祝又过，坚请小憩，即以几与之坐。祝素赢弱，一感触即沾染，月馀，遍体爬搔，较乐妇为尤，苦医药无效。父母恐为阖家患，移榻置门边小斗室，从此饮食溲溺皆须人，苦可知矣。村人咸疑为瞬症，实不知其为邻妇算也。邻妇反诮祝曰：“郎君患此，可惜砧姑姑，貌若天仙，竟不能消受，奈何？”祝默然，益心痛。子良夫妇渐有悔意，然犹冀其痊可。</p>
<p>　　讵明年两家均届摽梅而祝病加剧，子良妇不能忍，暗倩戚里通其意，贤未及答，妇勃然怒曰：“吾子非生而病者，谁定其病百年？渠家急急，即不能待吾子死而后嫁耶？”贤欲允其请，惟碍妇，而客已逡巡去矣。贤诣内，妇怒犹未已。贤曰：“祝病，朝暮人耳。或与砧娘本无夫妇缘，然则累渠预寡，将若何？”妇曰：“既凭媒妁结朱陈，能如是之易毁乎？行将想带新妇归，或子死，尚有离鸾媳也。”祝病久，终日卧绳床，仆媪咸厌恶，邻妇恶作剧，骗私悔，反时来服役，极殷勤，偶泄子良意，祝悲曰：“此前生𧕏也，尚累人家闺秀贻来世冤乎？”午夜，力疾写离婚书，浼妇达子良，不敢受，寄贤阅，贤曰：“豚儿意良佳，何必辞？”祝又匍匐往子良曰：“某命薄，负长者爱，闺中人年已破瓜，而某病入膏肓，请改嫁，万勿域成议。”言已，涕拜呈书而出。</p>
<p>　　子良错愕不知所云，呼以牛背送之返。旋晤贤曰：“毁婚出贤郎意，阿翁将若何？”贤曰：“易耳。”即于婚书后署己名而判以押。子良袖归，夜语妇。砧娘闻之，突出痛哭曰：“儿闺中无失德处，未审何故遭闵氏弃？”以病对，曰：“病何碍？即渠病，儿固渠妇。既死，儿亦渠妇，不知其他也。”子良语塞。女归寝，啼终夜。</p>
<p>　　久之，议婚者趾错于门。女审之确，愤然曰：“是真不可暂止矣。”夜起，盗箧离婚书，天明椎髻大布衣，自奔于闵氏之门，登堂拜舅姑。闵夫妇惊讯：“儿来云何？”曰：“来作新妇耳。”因泣述二老悔婚，无也，从权变，不及候嘉礼之由。曰：“婚也悔矣。”女佯惊问毁婚故，曰：“祝将不久，即苟延，亦罔敦琴瑟好。”女笑曰：“儿疑遭弃，必新妇有失德处，若因良人病，即若此，恐有乖女子从一之义。儿来事舅姑，兼视夫病，抵死不愿归矣。”言已，自起杂家人操作。贤急延子良来，正计议，女奔出伏地叩曰：“翁父俱在此，儿既非失德，安用此离婚书哉！”言已，出袖中书，拉杂摧烧之。邻里父老莫不惊叹曰：“贤妇，贤妇，敢再有议离者，有如此书。”子良无已辞去，拼与女绝，而女竟事事钓二老怜爱。一日跪请于姑曰：“儿来为良人疾，身既分明矣，阿婆曷引儿视良人？”姑诺。祝正呻吟，突见女，惊且悲。姑悲曰：“儿无福，负此贤妇。”女亦悲，旋收泪，谓姑曰：“此皮肤疾，非心腹忧，会自痊耳。意欲朝夕侍汤药，未知可背于义乎？”姑曰：“儿自不嫌污秽，老身且感激，何禁止为？”夜即夫榻下藉槁眠，盥濯调护臻至。祝于无人时对女泣，女慰藉良殷，毫无戚戚状。</p>
<p>　　明年春，西畴农事兴，贤从市上购砒石回，约三四斗，将布畎亩而未遑置诸箧，戒儿童莫沾唇。因祝终日卧，特置绳床下，命守之。祝时怨艾，不愿生。意死，渠望一断，或改适，恨无死法。偶见砒，思藉以自戕。女适出馌耕，祝潜起，摸一小块，掩泪吞服。意将腹痛，讵僵卧匝宵竟无恙。疑为少，又多服之，仍无恙，且病若少解。遂攫十数枚藏枕畔，昕夕咀嚼之。不半月，体渐光泽，沉屙霍然。女井臼馀暇，时祷于村西药王祠，愿以身代。顷见其将痊，心疑药王灵，閟不宣。</p>
<p>　　适又馌南亩，邻妇嘲之曰：“若个小娘子，偏投病汉宿。乐家小官人，偏伴病人眠。岂月下老错配婚姻耶？”女笑曰：“姊姊莫耽忧，我家病男儿终有日翩翩出门庭，那时方慕罗敷夫婿殊也。”众疑其言，往瞰之，则已二竖潜艇，一表出众矣。闵夫妇出看，亦惊喜。子良来，愈惭恧，然均疑女子贞操所感，实不知其服砒石也。</p>
<p>　　祝至是，始扶杖出，缅述其故，众俱赞叹。翌竟大愈。药王祠香火僧通歧黄，闻之怃然曰：“砒本杀虫祛湿，以毒攻毒，理或有之，然从此为癣癞门增一肘后方矣。”村人请于两家长上，为男女行合卺礼，鼓吹喧阗，冠裳云集。是日，庭中花草，枝枝皆连理并头。树上羽毛，个个呼比翼共命。觉前日之厄固莫名，今日之乐亦靡极也。</p>
<p>　　时乐家妇病益剧而横益恣，夫与舅姑均惮其威，妇偶闻闵祝事，且信庙僧语，坚欲服砒，舅姑不可，妇即拍枕捶床以詈曰：“汝一家冀我死，拔去眼中钉耶？不然，何有此良剂而吝不我与？”夫愤极，即潜授之，服炊许，颜色忽变，七窍流血毙矣。</p>
<p>　　懊侬氏曰：贤哉砧娘，生长于村氓田畯之家，耳不听诗书，目不睹母诫，居然百折不回，有我心匪石之慨，卒能感格上苍，为夫再造。祝病之愈，由妇之贞也，岂真砒石比返魂香哉？乐妇效颦殒命，亦何可笑。噫！士君子不穷源务本，而动辄效颦者，皆乐妇之流也。嘻！直隶崔春圃为我言，捧腹不置。</p>
<hr>

<h2 id="07-田处士石驴"><a href="#07-田处士石驴" class="headerlink" title="07. 田处士石驴"></a>07. 田处士石驴</h2><p>　　陆翁守素，东平安山人，性仁厚，家殷实，素与同里卢姓友善。卢产薄财帛往来，时阴蚀，翁漠不为怪。尝贷翁二百金，欲立券，翁笑曰：“我辈交以心，信实为质，更何券为？”翁有子名骏，卢有女年相若，卢感翁德，以女妻其子，由是交益厚。迨翁遭故中落，婢仆星散，门可张罗，忆向之鲜衣策卫而出，今则徒步当车，抑郁于中，遂致疾。翁疾日笃而卢迹日疏。顾药饵无灵，渐即缠绵床第。翁先富后贫，卢先贫后富，乡里知之，莫不为之嗟叹。</p>
<p>　　翁垂毙日，后事皆无措，呼骏谕之曰：“我魂游墟墓，无复生理。家虽贫，幸汝岳卢君曾贷我二百金，可索还，为我殡殓费。”骏问券，曰：“既至交，又至戚，尚须券乎？渠是老父车笠友，第往索，无过虑。”骏尚犹夷，妻卢氏促之曰：“道路之人，孰不知我父受翁德，即无贷亦义不获辞，况有贷乎？且翁语，妾亲闻之矣。”骏果竭蹶往，卢笑曰：“尔父昏瞀呓语耶？然既有是言，曷持券来索？”骏告以父语无券之由。卢故作轩渠曰：“过矣，过矣！世虽亲手足，凡称贷亦必借管城为证，不然乌鲗书可无需矣。我非人面兽心者，何至赖贷？本当小资助，但有此一节，恐人唾骂卢某为赖贷人，葭莩之薄，非得已耳。”妙骏闻之愕然，返则翁已奄奄。私告妻，亦莫测真赝。</p>
<p>　　明日翁捐馆，将易箦，举室悲号。忽一老羽士鹤发虬髯，芒鞋竹杖，杖上挂一小壶卢，登堂求见。骏出，羽士曰：“某田姓，名木人，呼为处士。顷因济甯嵫山玄女庙失修，素称令尊人慷慨，故来募，幸勿吞。”骏告以老父甫卒，碱具尚无，遑应募？处士曰：“仆有回生术，曷导而观之？”比入，则哭声顿止。盖翁已气断复续，渐有生机矣。处士略诊视曰：“是不过郁结失调，何至死？”袖出小石驴寸许，若刻画微肖者。咒移时，即宛转成真驴，呦呦鸣。处士喃喃与驴语，驴仰天笑。处士曰：“长面公，我来募居士金，非疗居士疾，忘携丹来，汝曷为我往嵫山取一粒？”驴长鸣似首肯，旋奋蹄，衔壶卢出门去。骏曰：“嵫山相隔百里，何时始达？”曰：“易耳。”顷刻，驴果返，仍以壶卢置处士前。倾之，得丹药一粒，大如珠，灿如火，立命调和灌翁口。炊许，翁喉咯咯鸣，吐出痰块盏大，顿清醒。骏夫妻急叩谢，延叟厅事坐，意借杯酌酬之。处士摇壶卢，尚响。又倾一丹出，小于前而香益胜。故错愕问驴曰：“多取一粒欲何为？”驴仰天笑不已，又呜晹鸣。处士点首曰：“诚然，诚然，长面公可谓虑之周矣。”因以丹授骏妻曰：“易宝藏之，将有要用。”言已欲去，挽之不可，飘然策驴，不知何往。</p>
<p>　　骏诣内，闻翁喟然曰：“危矣哉！非跨驴叟，则登鬼篆矣。”呼饮，以渣滓进，精神遂复，起坐告家人曰：“顷为两役引去，行里许，忽见一长髯叟策驴来，举鞭叱役曰：‘渠素善，多少事尚未了，曷交付我，汝等告阎摩，无罪也’。役去，即引之还。比到门，突履阈，一跌遽如梦醒。”一家闻翁言益信，曰：“田处士者，仙也。”焚香叩谢不已。卢闻之，含愧具酒醴来，为翁贺再生，跼蹐殊甚。一日翁偶询前事，骏以实告。翁默默良久，恍然曰：“是诚我之健忘，戒儿妇毋再饶舌。”卢见翁坦然，以为真忘，心窃喜而迹渐亲。偶来饮翁处，把杯倾谭甚欢，卢忽捧心呼痛极。遣人送之归，翁犹独酌，忽见卢返。喜询痊否？则倏忽不见。正骇异间，佣来告曰：“后院厩中驴生一驹良佳。”翁往阅，果雄伟，依依如旧相识。心疑之，持梃遽击毙。</p>
<p>　　家人疑骇，莫解所谓。盖翁自服田处士丹后，心境极明朗，颇知未来事，特不言耳。顷出唤骏曰：“尔岳殆矣，曷侦之。”骏往，果一家沸腾。询诸仆，曰：“顷扶物入门，忽引吭作驴鸣，倒地遂绝，灌救移时，始苏。时犹哀哭不已。”骏入视，卢摇手，以首面壁曰：“无脸见汝，可为我归谢尊人也。”骏返告，翁笑置之。</p>
<p>　　翌日，卢盛服以牛车载阿堵累累来，登堂再拜，向翁曰：“蒙君再生，感莫大焉，尚敢赖逋负耶？今知过矣，乞鉴原。”翁却之，不可。复置酒，询病由，卢忸怩曰：“言之实贻外人笑，然不言又不足以警世。某告归时，心痛且剧，忽途遇一策驴叟，笑顾馀曰：‘我处士田木也，前为陆君疗疾者’。某惊且拜，叟曰：‘子心痛，曷饮石边水’？引至一处，清泉莹然，命饮讫，视石边一洞内储朱提如山积。正痴望，叟遽拍余项曰：‘狡桧哉’！哑然堕地，顾身已化为君家驴驹。若非翁当头棒，则修耳秃尾不能免矣。”翁正惊诧，再三慰藉，忽婢媪坌至报曰：“小娘子雉经矣！”趋视之，则三尺红罗，卢氏已挂梁际，盖羞父所为惭而自缢者。举室正无措，翁问曰：“处士所赠第二丹尚在乎？”骏蓦然忆，从妻绣箧拾出，解灌移时，亦苏。卢愧而逸去。</p>
<p>　　翁明日，忽梦处士来曰：“公生矣，即不能为嵫山了心愿乎？”翁再拜曰：“非不愿也，顾力绵也。”曰：“卢某斗室中有藏镪，可得二千金。”言已，拂袖去，而翁亦醒，志之，终不解。月馀，卢因乡人耻笑，意卖宅他徙，苦无受者，遣人询翁。翁慨然出还金买其宅。迁甫定，掘之，数适符焉。命骏赍千金往嵫山布施，见山足有石叟石驴像，宛转如生。询土人，曰：“此果老与驴也。”</p>
<p>　　始悟处士田姓木名者，合成果字也。翁后寿九十，益行善事勿替。骏中乡魁，世世祀田处士甚虔，但不知卢之后裔若何耳。杜若香先生，曾任东平判官，闻土人详述如此。</p>
<p>　　懊侬氏日：驴庞然自大，俗物也。然而，灞桥风雪，曾负诗囊，剑阁崎岖，亦饶画意。使负债狡赖者仅罚为驴，犹属仙人之大慈悲、大方便处。吾谓石化驴者，兽而仙也，人化驴者，人而兽也。果有其事，恐天下之赴诉于果老者，不一其人矣。</p>
<hr>

<h2 id="08-桑儿"><a href="#08-桑儿" class="headerlink" title="08. 桑儿"></a>08. 桑儿</h2><p>　　扬州市上有一种恶少年，青衣巨辫，貌赳赳，名日桑儿。东市斫，西市剢，诈取乡人财为生活，官法不能逞，亦不畏。大肆商贾惮之，三节皆有规例。或以破头巾，或以破草屦，遣人送肆中，见即给钱如左券。</p>
<p>　　有熊姓名毅者，亦桑儿，尤凶悍，好博，益困顿。岁暮，风雪满城，饥甚，意步长街，寻乡愚中弱者而鱼肉之。至小东门古巷口拥鼻行，突有一物碍足，滑㳠几倾跌。抬得审顾，乃布袱，中裹朱提十馀两。袱腻垢几满，且补缀，知非富儿物。穷汉暴得财，大喜，既而自思生平恶籍何德能获财，抑神明戏我耶？再审视，翘边细纹，零星小锭，为银无疑。又思此若富儿物，取之犹嫌少、嫌迟，若穷人有急难要需，一旦倾堕，则性命终矣。思再三，毛发森竖，乃怀金忍冻坐候之。少时，一人若公役状，蒙袂辑屦，贸贸然来，掩涕折腰，若寻物状。转至巷口，惊视熊，熊若不知，起随之行。夫已氏前之，熊后之，跬步不离。怒气叱熊，熊不语，惟冷笑。须臾，若人大哭曰：“吾其死乎，负床头人矣！”熊缓询之，曰：“告尔亦何裨益？”曰：“子试言之。”曰：“吾佟姓，充甘泉催租隶，欠官赋，敲扑比限，家无长物，顷扫数比尤急，某告贷无门，不得已卖妻于塔院前卖酒王翁。翁犹不允，求再三，始受而给身价银十五两。正携赴公庭，经巷口小遗，竟失落，觅无迹。行将就狱毕命矣，尚复何言？”熊曰：“尔袱何状，尔银若干件，记忆乎？”佟言之不诬，乃慨然探怀与之曰：“是此非耶？”佟惊喜，伏地叩有声。复拉之县门曰：“尔曷纳之，吾与尔言。”佟曰：“诺。”心疑熊将索谢，然亦己所愿也。少顷，复出，顾银尚馀二两，拟酬之。</p>
<p>　　熊挈之急向塔院行，见佟之妻已愁眉泪睫，为主人当垆涤器若婢妾。佟顾曰：“是耶？”曰：“然。”遂趋入，视主人正会计。遽呼曰：“来与尔言。”王见熊大惊，曰：“若何为？”曰：“尔曾私买人口乎？”王慑嚅曰：“我须发如此，尚买妾媵乎？渠哀之不得已，始受之耳。”熊笑曰：“翁误矣，此我之妻也。渠与我邻且契好，渠比赋急，求我，我思慷慨义侠无如翁，明言之恐翁吝，故遣渠携拙荆来，非卖于翁，实赚翁行仁义耳。拙荆粗丑，不足奉巾栉，盍早遣珠还。不然一宵卧，明即不能辨清白。翁视我铁丈夫，岂能戴绿头巾者？”翁大怒，哗且辨。熊亦怒曰：“花花世界，夺人妻耶！”翁呼曰：“荡荡乾坤，诳人财耶！”熊以头触酒炉，血被面，翁犹不少屈。熊遽掀案上石砚掷击翁，几碎其颅，幸少偏，然而酒瓮破矣。邻佑环视，皆笑翁老迈，不应买少妇。又劝翁：“何必与若较，渠惯受笞，臀上棒痕皴瘃厚，即鸣官，公门中无空手出入者，渠尚有分文去耶？”翁曰：“将若何？”邻曰：“不如还妻于若。”翁曰：“女既珠还，银亦当剑返也。”熊曰：“好男子无赖债之理，与尔券，烦众署押。”邻笑曰：“休矣！或尔遇横财、得窖藏，不然，持券向海龙王索逋耶？”翁知不敌，太息曰：“嘻！八十岁老娘倒绷孩儿，无怪昨宵梦不祥，竟果然。速携尔妻去，无误乃公事。”熊遂左挈佟妻，右挈佟，向邻略申谢，即笑顾两口曰：“归去来。”亲送至佟所居，呼四邻老幼男妇，告其颠末，且嘱曰：“吾虽贫，实不忍视佟某惨别。今渠已破镜重圆，即烦诸君好看顾，若渠再卖若妻，吾虽无赖，头颅血不能白流也。”众曰：“诺。敢不如命。”佟亦对夭誓，妻更泣且叩，不能仰。众义之，欲留以饮膳。熊笑曰：“某岂以颅血图哺吸耶？”佟以所馀之银酬其德，曰：“我若爱尔财，子命休矣！”长笑摇手去，行如飞。</p>
<p>　　渐远，自思腹尚馁，天又暮，奈何？姑妄行，或遇故人博一粥。行至三义阁畔，经大家花园后一带牡蛎墙，梅花枝透出墙外，冻鹆归林宿，其声啁啾。又见新月上，其色昏黄。见一少年，短身躯，神志不定，逡巡墙下，若有窥伺。熊思此梁上君子耶？曷徐觇其异。忽墙内女子唤狸奴声，少年学猫啼。又低问曰：“来乎？”少年悄应之曰：“来。”旋掷一包裹出，顷又掷二三。少年堆包裹，倚墙若梯阶，倏一好女子貌姣媚，登墙踏包裹，少年扶之下，然后一一负于背，携女子向南行。熊至是始恍然，知为大家婢仆潜亡者。急随后大呼曰：“小子向何处去？”少年惊，舍女欲遁。熊又呼曰：“留下包裹逃生去！”果尽委之地。熊亦不穷追，遂携婢踵门而告其主。主大骇曰：“尔能若是耶？何德而能代捕亡？”曰：“小人日于阀阅前攫人财，公仅呼叱，从未以半刺送公庭。日在覆载中，既寓目，敢忘大德耶？”言已崩角吁恩。问何需？曰：“求公恕婢子，若泥中人因此杖下毙，是小人冤𧕏也。”家主曰：“清白门不欲扬中冓丑，尔无妇，曷即携去？”熊急辞曰：“小人无片瓦锥立，自顾不暇，更何力养妻子？”主曰：“南河下迎北三椽小衡茅，本佃人居，现以人去，属尔居之。至包裹三四，已去之财，不欲复返，谅必黄白物，多寡凭尔福命，亦携去作小贸易何如？”熊辞之，不获，顿首谢。</p>
<p>　　主人遣仆持钥送之往，笑曰：“便易尔，亦天缘也。若由此做好人，或反是一段佳话。”遂去。视其屋甚雅洁，几榻铛臼略备。明日邀邻家媪及佟妻代摒挡，草草成花烛。</p>
<p>　　熊虽桑儿中魁首，而貌甚清臒，年仅而立，婢甚喜之。视槖中皆细软，质珠翠钗钏，得五百余金。遂于临河开酒肆，自著犊鼻裈，妻当垆，颇获利，稍稍置田庐，时以佳果珍味进妻之旧主。昔日同侪时来扰，旧主左袒之，无恙。明年生一子，名天赐，甚聪颖，有膂力。佟后除役作贸易，亦得利，生女名意儿，甚慧丽。感熊恩，以意儿许其子。天赐，壮入行伍，随杨将军西征有功，官松桃协。熊夫妻年六十，覃恩封一品，更貤封外家。出则安舆弩马，鲜服姣童，人争呼之曰“熊老封翁”，犹背其子偷以金钱恤市上桑儿。</p>
<p>　　懊侬氏曰：损名丧节如桑儿熊君，可谓千夫所指，无疾将死者矣。而乃一念转移，如响斯应。与人妻者，天亦与以妻。与人金者，天亦与以金，且与以佳丽多金之妻。卒之令子成名，翁犹矍铄，一时列门之左右者，方且吮舐之不暇，敢道其所由来乎？噫！红丝系足之权，固不在月老也。</p>
<hr>

<h2 id="09-血瘤中有大红宝石"><a href="#09-血瘤中有大红宝石" class="headerlink" title="09. 血瘤中有大红宝石"></a>09. 血瘤中有大红宝石</h2><p>　　江南有富家子皇甫公，名汉杰，年二十有五，忽患病不起，医药罔效，缠绵床第间，瞑目待尽。妻妾儿女团团守之哭，殓裳槥具悉备，仅一线残喘耳。皇甫口不能言而心神尚清，见有褐衣两男子，扬朱书木版来召曰：“主人传语，奉迓过从。”心意为勾魂使，何尚云“请？”身不觉冉冉起，随褐衣人行，径路曲折，山谷极深，绝非家门口路途，知为幽冥，即亦不惧。须臾至一公廨，执戟郎将左右侍，问褐衣人曰：“至乎？”曰：“至矣。”旋闻宣召，引入伏阶下。堂上空洞无长物，旋有四垂髻女下楼安几榻，又四五艳服宫衣美女扶一老叟出，南面坐，美人左右侍。捧剑者、印者、葫芦、麈尾、方竹杖者，鹄立无敢哗。</p>
<p>　　潜睨叟，古衣冠，须发如雪，眉如白毫，垂二尺许。闻清磐一声，其声铿然，即有七八人，老稚妍媸不一，深衣阔服，皆同登堂稽首，命两厢席地坐。叟遽问曰：“尔皇甫汉杰乎？”曰：“然。”曰：“沉屙当死，知之乎？”乃泣求援。曰：“老夫放汝生，愿乎？”乃稽首谢。曰：“举世习医者，皆贪鄙庸俗，迫于饥寒，朝读岐黄，夕攫阿堵，视人命为儿戏，殊可痛恨。间有家道丰，不急索谢者，非质鲁即因循，以故庸医多而良医绝少。功曹称尔业丰而性廉，资敏而志笃，尔大可学医。吾药王也，当解汝厄。”皇甫曰：“弟子深愿学此，惜年已二十有五，无师承，恐不得其门而入耳。”叟曰：“尔习之，自有师，且易升堂，遑止入门乎？”言已左顾，即有一美人以壶芦呈上，倾出一丸，赐即吞服，皇甫觉神志遽清，痛痒若失。</p>
<p>　　叟顾席地坐者曰：“谁送皇甫出？”西向一少年，年约十四五，麻皮裙，髪垂领，起曰：“门人愿送渠返。”叟曰：“本有缘，送渠返，胜为之驱二竖也。”皇甫跪求方略。曰：“习医无他法，勿泥古方，勿恣偏见，勿遽好名，勿急求验，黄帝难经，揣摩简练，炉火青时，天心自现。尔往矣，从此称良相也。”</p>
<p>　　遂再拜辞出。少年前引，倏至家门前，忽有荷池，绿云丹粉，五色陆离，倚栏玩赏，少年遽从后推堕，急狂呼，突如梦醒。视家人为之更衣，喜曰：“大郎苏矣！”盖死已一朝，易箦见其清醒，且呼饮蔗浆，知再生，仍舁归内寝，调摄多时，病豁然瘳。月余平复，遂倩工塑药王及少年像，虔祀之。</p>
<p>　　晨夕琅琅读《素问》等书，渐能精进。忽闻丹徒有名医程公，负岌往受业。以梦告师，程不深信，惟爱其颖悟，尽传真诀。忽睹所悬药王像旁有少年，问伊谁，再以梦告。程泣曰：“此亡儿也。儿生时有神童之目，十二完经书，十三学青囊，一览了然，忽于十四岁病疡，睹画像同，其传隶药王座下为弟子乎？”皇甫更唏嘘述送归之德。曰：“师生情好，鬼神已预审，更何辞？”</p>
<p>　　荏苒三年，程遣皇甫归曰：“可矣，由此加功，更登无上乘。若云济世，则无不利。”涕泣告辞。其名大著。</p>
<p>　　时东乡滨湖有男子年三十余，生平未娶，且从未近女色的真童身，若不知有人道者，无眷属，孑然一身，遂近水结芦棚，倚村捕鱼以糊口，更深守钓，往往卧月中。即入棚宿，星月光彩亦满身，习惯不以为苦也。顷忽左肩患一血瘤，始小于杯，继大如盏。光莹莹，若皮甚薄，偶触即痛彻心肺，两手执物亦痛。自思渔家子何能坐食，勉为之。年余竟不支，面若死灰，气息喘嗽。步入城，遍问医家，不能治。心慈者引见皇甫，求济拯。</p>
<p>　　时皇甫已遍购医书约万余卷，储满一楼。见亦不解，即翻书，检阅前人无此说，不能造次。买舟携男子往寻师，师亦不能解，复乘舟遄返。夕与男子闲话，问讯平生得子几人，告之所以。皇甫心意其露宿久受寒深，与积温凝结乎？又思扁鹊破瘤小鸟蜷伏等奇疾，其再生之乎？三四日屡投药剂无效，思不如用刀。</p>
<p>　　即斋沐焚香，祷于药王像。翌晨以护心丹投下，然后缚于柱，俟目瞑神聩，即袖抽薄刃如柳叶，迎瘤面直刺，格格不能入，惟皮翻裂，露黄油如脂。大骇，试按之，中实而四围虚，即换利刃就四围脔割。刃甫下，即脆如瓠落，堕地砰然，嘱人守之，恐为猫犬食。自解缚，扶男子卧榻上，药水洗刀口，血如缕。拭尽，敷珍珠八宝等贵品药，裹以绢，使不漏风。至夜男子苏，急投补剂，病良已。</p>
<p>　　再视割下者，层层黄皮如蒜瓣之包裹，削尽，则中有碗大一块坚硬物，非晶非玉，灿烂晶莹，其赤如火，其圆如球，一面有纹如滴泪痕，如草篆，字不可辨。一面圆圈中有蟾兔形，刻画逼肖，甚不可解。久之，忽悟曰：“渠以童身卧星月下十余载，精华凝结而成，然患去而精力亦去，是人其能久乎？”遂谕其人不必操旧业，即为守书楼司洒扫，以尽馀年。</p>
<p>　　皇甫功德甚厚，医法甚奇，此其一端也。后数年，其人果卒。皇甫厚殓之。随以宝石示一骨董鬼，云绝好一头品冠顶，愿以千金售之，卒不允。</p>
<p>　　懊侬氏曰：华陀治疮，出蛇与黄雀，出针与棋子。区区顽石，犹属寻常。瓠！小人饥寒半世，获此块然，使仁人君子见此一拳，尚当流涕，宝之云乎哉！</p>
<hr>

<h2 id="10-俨然齐人"><a href="#10-俨然齐人" class="headerlink" title="10. 俨然齐人"></a>10. 俨然齐人</h2><p>　　汪士元，怀宁秀产，因贫未娶，寄远郭，授童子经。偶饮同社生家，某一妻两妾正争宠，狮吼达阃外。生微笑云：“君比齐人，更多其一，宜其苦也。”某羞怒云：“君莫齿冷，恐他日身当其境，亦如是跼蹐耳！”生云：“仆一妻尚难，遑计觅柳枝、桃叶？”时座客李生万年亦为之捧腹。生旋聘邑故绅杨氏女素兰，年十八，有艳名。将于归而龟江突戒严。杨夫人养屙居浒溪，女入城营家藏，正捆载，忽闻北城陷，急蓬头垢面杂邻媪出南关，纤足挪移，苦可知矣。数里一高岭插面，诸女岭下休息，忽飞骑传呼云：“贼大队从岭南来矣！”众哗散，女茕茕无适从，瞰岭右有老枯槐，大十围，腹空心，藉以隐身。果闻人马杂遝，婴叟悲啼，午至申，声始寂，潜出觅路。</p>
<p>　　一少年自榛莽中探首望，出与女揖，询何往？女哀告之，问：“秀才知浒溪遐迩乎？”少年眸睨良久曰：“诚不远，岭南五里地耳。然夕阳堕矣，深夜荒郊，何所不有？娘行又莲步，恐不死于贼而死于虎狼也。溪水转处，隐隐露茅屋数椽，为某亲串家，地僻无男子，仅一老媪守门，曷住投之，翌即倩曷送之归，不过多酬数贯钱，是策之上也。”女凝思无如何，涕泣尾之行。至则一亩宫大于艇，果有斑白媪引领望，见而吒曰：“相公乘乱离，遂不告而娶耶，便易哉！”少年云：“婆子莫妄饶舌，此良家女，宿一宵即去。”媪与之絮聒，问长短，说贼势，又悲儿子入城充团防，卒未回，洒泪不止。少年诡云“无恙”，安慰之。命具夕馔，殊草草，女思母难下咽。夜漆黑无灯，少年他舍宿，媪伴女眠，殷殷问氏族。女自云：“亡父曾仕闻喜令，身甫字南塘汪秀才，未卜存亡。”因而泣下。媪云：“适导汝来之李秀才名万年者，必与汝夫同胶庠，何不向致讯踪迹，彼即吾之田主人也，近亦聘潘家四姑姑，好模样，惜未娶耳。”正问答间，闻李在窗外蹀躞，且咳唾，旋唤媪出，喁喁语，细莫能辨。媪再入，喘若牛，杂战兢。漏约三下，促女卸衣眠，女漫应之。旋又反侧自语曰：“老朽昏瞀矣，厨门未掩，野猫餂剩羹，恐砸破瓦盆子。”即起披衣出。</p>
<p>　　女心知有变，整衣端坐。李果掩入，偎而挑之。女厉声曰：“日蒙引导，德也。今若此，德云乎哉？侬自有夫，君自有妇，瓜李嫌，读书人勿轻蹈。”李不应，狎且迫。女力拒狂呼且痛骂，声达户外。李坚抱仍不释，媪远伺而莫援。</p>
<p>　　正危急，忽门外剥啄甚厉，握石如擂鼓。媪入，禁其哭。而出自门隙窥，见两少年皆急装，然炬一束，宛似红巾之夜巡者。媪哀云：“荒村斗大瓶无一撮粮，乞大王可怜见。”门外人厉声云：“开即宥汝命，再缓且火汝宅矣。”媪无已，甫拔键，双双冲入，而李家少年已逾屋后短垣遁矣。</p>
<p>　　先是汪生在馆闻城破，素倜傥，亦曾习武事，即以红披风扮贼人装，来近城侦杨氏母女耗。遇邻，审女迷失，懊丧返，逢女子泣路隅，疑为素兰，讯知为李之聘妻潘氏。女亦随娣姒轰散，欲投李氏田舍，不识途，因乞生导。李曾邀生此处看桃花，故欣然偕行。恐钗弁碍人目，拾地下男衣靴，命潘改装，钻石然束薪为炬，至此释重负焉。及闻女子啼哭声，见老媪兢惕状，大疑，出靴中短刀吓媪曰：“汝藏何人而喧呶若是？”曰：“此李田主所携者，悲离散耳。”问李何往？曰：“闻大王来，逸矣。”生踯足太息，指改装人曰：“此即渠室潘四姑，又相左，奈何？”女脱帽露云鬟，果一姣好娘。问携来究谁氏子？媪不敢对。生问夜何其，将别去。播牵衣恋恋，生笑曰：“我汪士元，方自失其妻，遑有暇攫人妻乎？”媪惊云：“郎汪秀才耶？”曰：“然。”前年此处看花者耶？曰：“然。”“夫人杨县令之女名素兰者耶？”问：“何知其详？”曰：“秀才适来时，几令婆子惊煞，婆子若说明，当令秀才喜煞。”急询云何？媪指内曰：“适呜呜啼房中者，是耶非耶？”晤询，果不诬。</p>
<p>　　牛女邂逅，惊喜非常。乃留潘于媪，嘱好看承。夜向晨，于前村觅下泽车御女归浒溪。时贼已伪安民，遂诹吉成婚礼。然𧕏党犹夜出，掠得妇女，无老幼妍媸囚一处，曰“姊妹馆。”日久乏食，即又出伪示，令人自取赎，或买为婢妾。素兰赢弱，不胜操作。杨夫人喜骨肉团聚于意外，病顿瘳，倩邻叟为贼之伪土官者，入城代买婢，服掌珍役。婢至，夫妇大惊诧，盖即荒村黑夜一面之播四姑也。潘云：“自郎挈素姑偕归之第二日，李生果侦至，甫坐定，贼猝集，欲逃为所擒，索黄白物甚急，告以无，贼怒鞭无数，媪代缓颊，即并媪而斩之。逼妾入姊妹馆，凌虐逾贱娼，不图重遇，相对共悲叹，乞录为小星，亦所甘也。”生正色云：“李即死，卿亦当为渠作未亡人，奈何有异志？”潘方赧赧然，而素兰遽投袂而起，抚膺而叹曰：“天乎，天乎！报应彰彰乎！妾无妒癖，郎亦莫守腐局也。请如四姑言，顺天心，快人意。”间若何？女涕笑交集，历历述当日遇李，计陷逼奸事。潘亦眦裂发指曰：“夫也不良，宜遭冥罚。”生反逊谢警惧曰：“士而无行，可鉴前车。”卒不从其请。</p>
<p>　　数日后，女酌生以酒，微醺，暗以己易潘眠香衾。生不知，绸缪已，女执烛自他室进苦茗，生颇不自安，曰：“仆非爱野鹜厌家鸡，为卿所赚。”女笑曰：“妾能修蜀道通秦栈，问郎何如？”时贼氛犹未已也，而生已俨然齐人矣。</p>
<p>　　懊侬氏曰：李生当其导彼姝，走生路，未必非一片侧隐心。所误者，荒村黑夜，一转念间耳。幸碧翁慈悲，早令其锋刃毕命，若腆然人面，坐视结发人别抱衾裯，一曲琵琶，何堪入听？余咏秋云有句云：“十分世态人情险，万古天心巧样多。”如琐琐者，可谓巧矣，险足恃哉！</p>
<hr>

<h2 id="11-捆仙索"><a href="#11-捆仙索" class="headerlink" title="11. 捆仙索"></a>11. 捆仙索</h2><p>　　淮安周木斋先生，名寅，善书嗜饮，疏狂不羁，性最喜豢蛇，床第藩溷中，无不蜿蜒拳曲，相处为常。夏日先生怯暖，两臂所盘者蛇，腰际所围者蛇，赤足插瓮中者亦蛇也。否则肤燥欲裂，襟烦若烧，寝食不安矣。如有恶宾过访，先生谈而厌之，撮口一呼，蛇岔至，蠕蠕然，蠢蠢然，缕缕修修然，登案绕榻。客狂呼大奔，往往有惊破胆者。</p>
<p>　　先生尤喜作狭斜游，然腻粉粗钗，从无许可。间有稍稍雅洁者，亦不过藏钩赌杖，博酒筵欢，而绝不订情。时同游众名士咸有嬖昵，先生每于花前月下笑人之式愚，而炫己之善守。众因此妒嫉，思设迷局以困之，而未得其法。一日同集于鸾情凤想室，先生适为人家书碑版，未践约。妖姬环坐，笙管嗷嘈，众乘间告诸姬曰：“汝等艳冶，均为北里魁首，色艺既绝，辞令亦工，当道王孙少年无不受盅惑，周木斋亦犹是人耳，并非铁心石肠，何独无法使彼香泽迷心，一旦失足，博我辈捧腹耶？”诸姬闻之，皆服其有操持，不能媚之使堕落。时末座一姬陈阿转字双鱼，乃盐阜新来者，闻之独以为不难。众睨其姿仅中人，而妩媚中独有一种清气，至弦索讴歈亦不能跨诸姬上，轻之，以为妄。姬微嗔，益自信。众戏之曰：“子如真能迷木斋一夕魂销，我辈当醵二百金为汝脱火坑。”姬稽首谢，慨然曰：“君等丈夫，量不食言，容婢子独居一室，十日不见客，管教木斋梦魂颠倒耳。倘叨福荫得践所言，当祇领雅贶拔我风尘。”众曰：“若所言不应，亦当受罚否？”姬曰：“如谬，请罚婢子十日宴。”众曰：“诺。”而木斋不知也。</p>
<p>　　姬于次日斋沐，卸浓妆，闭绣闼，洒扫卧室，清无点尘，满屋俚书劣画一例删除，终日焚香枯坐如塑。姬母本盐城老妓也，曾授以捆仙索蛊法，姬不忍为之。自与众名士约，潜于床后辟一笏干净地，搦笔划木斋小像，略得神似，访其生辰甲子，同黏于壁，以绣针七根钉之，因荧荧点孤檠。夜静披发禹步，对之拜，呼其名。甫六七日，先生家居即神摇魄荡，淫念缠心。每夕辄梦至一处，与美人聚首，谈诗词，论书法，无不当行。醒而异之，私告所契，咸不能测。至十日，先生更坐卧无宁处，往挈友人去访翠。一连三四家，皆俚恶，不能得欢心、慰绮念。尾至鸾情凤想室，诸姬咸至，独不见双鱼。一一问讯，皆非其偶。客问曰：“君法眼亦太高耳，岂真巫山洛水仙子，始为雅伴耶？”曰：“吾亦不自解，但一见若辈，殊不生怜，反为惹厌。”因问：“诸艳岂尽于此乎？”曰：“尚有新来双鱼，终日趺坐学观音，待拉之来见高人，或有缘耳。”须臾姬果姗姗在门外，乱头粗服，秋水莹莹。入见先生，凝娣多时，始约略问姓氏，无多言。先生见姬，则私衷大惊诧，盖姬即梦中所见者也。客对姬盛夸先生人品书法，举世无双。姬闻之，即裣衽拜曰：“婢子昔在海国，即闻先生名，何图于此处获瞻雅范，私衷庆幸，何可名言？”</p>
<p>　　先生大喜，即欲偎姬坐，姬远远危立，终不能近。问姬香巢，曰“咫尺耳。”先生欲一瞻顾，言己，即起微步，心已急而足已忙矣。姬拦止之曰：“公高人也，下顾贱庐，何可草草？容婢子先去焚香扫地，再迎玉趾。”先生不得已，谕即去。炊许，先生不能制止，即奔入，大骇，则室又梦中游也。见其清洁生虚白，陈设更安妥，毫无奁具，仅列法帖数卷，和茗瓯睡鸭而已。问：“四壁何绝无悬挂？”曰：“言之真令人齿冷，婢子顽傲平生，惟爱公法书入骨髓，屡求不得，以致四壁如洗，绝少排场耳。”先生立即遣仆市金笺宣楮，为姬书楹联、条幅、斗方、雅箑十数件。每一走笔，姬辄辨其源曰：“何神似蔡家父子也。”先生大呼，以为知己。倏忽，新月上，先生勉强兴辞，姬亦不甚留，仆已篝灯，先生犹恋恋，客怂恿曰：“以公才华，得双鱼妍慧，真不啻朝云之与东坡，清娱之与司马，今夕为天孙下嫁，良辰何可虚度？”先生遂开筵纵饮，醉不能归，即与姬缱绻，曰：“生平从未宿青楼，今日为卿破戒也。”</p>
<p>　　明日姬设筵，穷极水陆，召诸名士饮。把酒曰：“婢子愚拙，幸不辱命。但婢子流落勾阑良非素愿，未知公等能真发大慈悲否？”众曰：“言犹在耳，敢忘却耶？”即日出资脱姬籍。姬出，即欲嫁先生。众审先生有蛇癖，意姬不知，待其入门怖而却走，亦可博一笑。讵嫁后独不畏，且伉俪甚笃。先生镌印文曰：“一生知己是双鱼。”时当道修城，以千金浼先生书宴花楼、瞻岱门等字，皆大可径丈。双鱼典钗为先生购大笔如椽，一童子荷而随之。书成，即以此景画小像悬龙光阁下。人有以捆仙索告，先生笑曰：“双鱼不捆富贵人，而捆我，是以我为仙也，非知己而何？”</p>
<p>　　懊侬氏曰：仙可捆乎？想当然耳！然而郎心难缚，惟凭一线之情，妾梦常牵，早系三生之足。仙郎睹面，神交久矣，盖仙人自捆，非敕勒家真能捆仙人也。尝有宦者尘劳憔悴，访某高僧而稽首曰：“求大师解缚。”僧大声曰：“谁缚汝？”慧业文人，自当猛省。</p>
<hr>

<h2 id="12-盈盈"><a href="#12-盈盈" class="headerlink" title="12. 盈盈"></a>12. 盈盈</h2><p>　　天津卫为辇毂下第一通衢，每年大会，商贾云集，必匝月而后散。邑有刘生名钟字千石者，贫诸生也。美丰姿，寡交游，非会文不入城。世居城外连柯里，家贫，以酒肆博饔餮，生父恐其废读，倩生中表骆生司会计。年二十尚未娶。</p>
<p>　　顾邻有富室张姓女盈盈，年相仿，貌艳丽，偶与团头田二之母邬氏闲话门首，见生白袷衣，青丝履，摇箑徐步过，睇之，秋波频转。邬窥测其意，戏之曰：“刘学究满面包浆颗，何福生此甯馨儿？渠尚未婚，若与姑姑配鸾皇，真一对玉人也。”女面赪微哂。邬又曰：“若酬老身十匹绢作殓装，当代作冰，无不谐。”女羞避之，邬亦抚掌去。翌日，其母携赴戚家饮，经会市，恶少年争挤瞷之，转瞬迷惑，不见母。适道旁有老妪搭棚卖茶，睨之，卖油郎郭析子之母殷氏，亦邻也。急趋就，殷惊讶曰：“小娇生何得独行？”告以故，曰：“险煞哉！若遇匪攫去掌上珠，而母不痛煞耶？毋怖，市散即送之归。”</p>
<p>　　女坐垆后，毁妆袖簪珥，面匿向壁，不敢语。少顷，一男子来，麻屦阔衫，胸次毛如猬，目耽耽，转与殷耳语而后去。殷顾女曰：“烦姑姑代看小红泥，毋令茶鼎沸，我去去即来。”女乘其不备，急由棚后遁，窜荒草中，棘刺莲钩，血涔涔，犹忍痛行。时日已下春，新月挂树。忽一少年来，女急伏草际，睨之非他，刘生也。盖会文归晏，取道捷径较近耳。女急呼曰：“刘郎止步。”生固识女者，惊询何来？告以故，泣请导引，遂偕行。女娇喘流汗，纤步挪移，屡行屡仆，顾生曰：“郎憎妾耶？不然何忍不一援手？”</p>
<p>　　生告以瓜田李下。女曰：“清夜男女同行，谁信其贞？况妾遭患难，非郎不知伊于胡底，郎即憎妾，妾愿以身报大德。”生曰：“得卿为妇，素愿也。然贫富悬殊，倘中变，奈何？”女曰：“妾慕郎风雅，愿奉箕帚，中心藏之久矣。邂逅即天缘，若中变，惟有死耳。”因泣下汍澜。生取袖中巾代拭泪曰：“深情已篆肺腑，明日即央媒约。”女索生巾，报以玉戒指，遂挽扶而行。行至女家门首，生辞去，女又遥嘱之，始叩门。</p>
<p>　　其母失女，涕泣独回，顷正皇急，闻叩门声，启之女也。询何往？女详告之，且颂刘生德。明日，刘果遣媒来求婚。母闻女言己心德生，益阴疑女，遂询女曰：“此儿终身事，毋至男涤器，女当垆时，始为临卬笑也，曷慎之？”女曰：“是诚慈母之珍爱。然贫富有定数，儿视渠骨秀神焕，似非终老青袊者。”母告于翁，翁亦为可，遂许之。从此生洁庭除，备青庐，女压金线，赶嫁衣，牵牛河鼓虽隔银河，均私幸鹊桥不远矣。讵田邬氏心憾：拳大小妮子，卖却老娘，自许婚姻，遑得酬谢。</p>
<p>　　郭殷氏心憾：好块肥羊肉，业已入口，竟自逃脱，反成佳偶。且妒且恨，遂拟同作鸩鸟，以祟合欢。邬乘女他往，往见其母曰：“大娘觅得乘龙佳婿，馋婆子来讨喜觞饮，但刘家下玉台未？”曰：“未。”邬欲言又止，母疑询之，邬乃拍掌曰：“婆子几忘却，佛经云：破人婚姻者，堕拔舌狱。”母坚询之，曰：“日受大娘好看顾，实不敢宝此三寸舌。盈姑富家女，受用惯，渠家一碗薄粥尚不周，且日从荡妇眠，顷有咯血疾。然则掷娇女投火坑耶？”母哂之，似不深信。邬又厉声曰：“大娘尚懵懵耶？前日母子相左者，即渠挟同窗友将遂所欲耳。”母闻之大怒。曰：“大娘且勿怒，以盈姑容貌，何愁无金龟婿、雀屏选？婆子请任之。”殷于其时亦往见生父曰：“阿翁近今何昏瞀？”惊询之，曰：“闻贤郎聘张盈盈，有之乎？”曰：“有。”曰：“闻外人云，翁家夜掘窖得黄金斗大，有之乎？”曰：“无。”曰：“若是，何遽聘盈盈？渠貌如月中仙，衣非锦绣必磨擦嫩皮肤，食非海味，必掷碗作娇啼，偶抱小恙，参苓费万钱，且发蓬蓬，犹太憨生，日逐家童踢球斗虫耍子，若娶作画中人看则可，翁家贫无负郭田，日博酒肆蝇头利，恐新妇到门，阿翁得噎逆就木矣。”翁闻之，大骂畜产，即遣媒往，以病辞。其母问媒曰：“其咯血疾乎？”媒漫应之，益信，遂毁议。</p>
<p>　　久之，小婢泄其事，女啼哭不食，日惟闭户眠。晨起，母隔窗呼不应，排闼入，已梁上三尺练自缴矣。痛哭，大悔恨，尽以女之金玉钗钏纳棺中。殷闻之称快，故市冥锞往唁。瞰含殓丰富，归与其子谋掘墓。日既夕，啖以肴酒，郭踏月荷锸往掘，席卷所有，复拟剥殓裳，女忽呻吟转侧，星眸乍启，樱口欲吁。大怖，伏树隙，见女亭亭出棺外，立而旋仆。知非走尸，乃走出唤曰：“盈姑生乎？”女曰：“我如梦寐醒，不知何至此，尔若负我归，当丰酬。”郭喜，负之行。中途哀告曰：“金玉在我腰裹，幸勿语高堂。”女曰：“我之得生，赖子所为，方德之，何肯泄？”既而谓女曰：“夜负女子行，恐巡夜人见，曷权就我母宿，明晨送之归。”女勉应之。听柝声渐近，急用拳擂门，不应，握石擂之，仍不应。心急，举足怒踢之，门轰然倒，入室不见母，举烛视之，死矣。盖其母饮馀酒，醉倚柴扉眠，门倒正中其颅，脑浆迸裂死。郭谋于女，故筹思曰：“我归亦骇人听闻，曷即嫁汝，且有槥具在，即以葬汝母可乎？”郭喜，即烦女代候门，匆匆负母尸去。女瞰其去远，亦慢移莲步，茕茕独行。甫进村门，见刘生素衣冠，秉烛携纸钱，拜于路侧，且哭且吟。吟曰：</p>
<p>　　刘家有好女，婉淑贞且痴。两心心暗许，中道忽乖离。空房鬼火暗，匹练梁间垂。卿为我死，我何生为？英台墓，华山畿，翡翠巢，鸳鸯圻。何难相从地下，化作双双雉子飞？家有老乌头已白，不能从死中心悲。</p>
<p>　　女闻之大恸，遽呼曰：“君前度刘郎耶？妾生矣，弦断可续，镜复合，莫当毕方现影也。”生闻声几惊绝，哭曰：“此父母成命，毋怨小生。”女曰：“妾真复生。”生不信，曰：“世上几有返魂香，卿欲效桂英，若以小生为王魁，冤极矣。”女凄恻而前，将揽生手而详告之，生急起狂奔。女随后哀唤，不应。抵家，阖双扉告骆曰：“盈盈为厉。”言已，手指外不能语。骆听之，果有剥啄声。瞰之，果有娉婷影。遽于窗隙发火器，轰雷一声，鬼影倒地，意且为聻。时田二正与小甲村外巡，闻枪声，疑邑宰出，奔见女尸，叩生户，骆詈之。甲亦怒曰：“人命关天，尚以青衿恐丐户耶？”生出视之，女正有形质，复误毙，益哭。田以为怯，挟之。嘱小甲往报宰，自以芦席覆女尸。骆遁，生亦入。田肆无忌惮，张灯烛，取架上盐豉爇箕，举酒独酌。恐复走尸，以檀树棒置座右。霎时沉醉，倚瓮垂首眠。其母邬氏，收生婆也。顷从大家归，入门见子，摇撼之，田张目举棒迎击，应手毙，朦胧不辨伊谁，仍拖盖席下。坐复饮，醉复眠。</p>
<p>　　天明，邑宰呵导来传生候验。略审诘，生涕泣直陈，且求论抵，了前生𧕏。伍伯揭席报云：“顶颅骨裂，乃木器伤，非火器轰击者。”保正视之曰：“此田邬氏也。”问生，茫然。传田二，则田犹在醉乡、黑甜乡中。役唤之，即举棍欲击，呼有鬼，口张目瞪，状似中邪。宰怒笞之，始醒，历述刘生杀女状，且述走尸棍击状。命自视之，母也。大哭。郭之邻又告伊母子不见，门内有血迹，请验。宰正骇诧，见郭析子锸杪荷肴酒、花烛，含笑归。执之，肩有血，面沾土。询伊母何往？即战栗不能语。忽张叟亦携女来，告女死复生，殓物被盗，请验。掘之，则郭殷氏之尸在焉。</p>
<p>　　讯女，女涕泣直陈所以，且述畏郭强暴，故以己函诱之，始遁刘家，遭发火器一震晕倒，苏即回己宅矣，其实未尝死也。张刘两叟均恍然悟，共述两家毁婚之由，皆两媪蛊惑所致。时观者千馀人，莫不吐舌。宰顾大众曰：“报应昭昭，丝毫不爽。然两逆皆误杀母，似可不必详办，拟杖毙抵之，何如？”众曰：“善。”遂伏法。案结，众复叩请曰：“里号连柯，美人复活，不图于天津卫见之。然两家已毁婚，乞宰官玉成怨旷，成就美谭。”宰曰：“诺。”即命鼓乐花烛，亲视刘生行合卺礼而后返署。此近今事，项幼平为我言之。</p>
<p>　　懊侬氏曰：赤绳所系，虽雷轰炮击，有固结而不可解者。何物恶媪，敢以鬼蜮而操与夺之权乎？然既杀其身，又抵其子，罪不及孥，冥冥之罚，毋乃过与？要之，破人婚姻者，乃鬼神所痛恶，故照常律而加一等。然乎？否乎？为之浮一大白。</p>
<hr>

<h2 id="13-义仆琴轸"><a href="#13-义仆琴轸" class="headerlink" title="13. 义仆琴轸"></a>13. 义仆琴轸</h2><p>　　吾乡曹生，慷慨有大志，蓄声妓，驰骏马。其仆名琴轸者，太翁生时即遣伴幼读，以故年相仿而谊最重、情更亲也。所居秋浦山庄，乃古之横山县故址。生每策马游四方，琴辄负诗囊书岌随奔走。暇犹为生牧马入岩谷，倦每就苔茵石枕卧。一夕马龁草四散，琴正假寐，忽觉耳畔有足音。惊睨之，则月满中天，澄澈如画，万籁俱寂，松梢有烟。</p>
<p>　　俄来三五短发童，装束类大家青猿银鹿状，挈酒尊果盒茗具茶铛，皆置极大磐石上，妥贴无比，乃互相笑语曰：“今宵好风月，无怪主人发清兴、邀嘉宾也。”一童曰：“宋韩两公，终属地主，然则怕尽东道，仅以两肩承一喙乎？”一童曰：“禁声，防有耳属于垣者。”又道：“吾辈惯忤客矣。”言已忽皆悚视曰：“主人至。”</p>
<p>　　旋一黄紫被衣者掉臂徐步，清瘦多髯，双眸炯若，冠服皆汉制，趺坐石上，撚须四顾，英风飒然，问童曰：“客何有约不来？”一童跪白曰：“顷折简致主人命，客尚有楸枰半局未能决雌雄，想会即至耳。”紫衣人颔之，既而仰天太息，搔首唏嘘曰：“迢迢故国，或废或兴，禾黍之悲，能已已乎！”俄一白衣绛帻，一黄衣青巾者，翩然应声，如鸟之飞至，抚掌曰：“纪将军高雅哉，无故坐愁叹，其为吾辈贪此牧猪奴戏，有负宠召乎？”曰：“非也。江山大好，触景生愁。然鄙人亦太不谨，独坐私语，竟口吐国兴二字，犯宋将军讳。”白衣人曰：“将军洒脱，奈何亦堕世态？如将军讳信，敝友韩君讳成。取信成仁，皆口头禅，是最易犯者，能尽避之乎？”黄衣人曰：“友人名字本不当讳，唐之李杜皆于诗句中互相称名，论诗者反赏其真而不议其疏也。”紫衣人捧腹大笑曰：“君等妙舌，不可不借浊酒一浇。”于是席地团坐，角饮甚豪。黄衣人忽拟高唱以贶银蟾。白衣人阻之曰：“武人觅句虽新奇，而终嫌生硬。矧吾辈所习者皆七绝句，君亦知纪将军生时尚无小秦王调乎。”紫衣人曰：“不然，仆近游六合内外，偶经镇岳，见唐人磨崖句，颇羡其摇曳。君如高咏，仆定效颦，请即命题。”白衣人曰：“可各征曩日撒手时情景，直写代管弦，狂歌抒愤懑，何如？”曰：“善。”同请紫衣人首倡，毫不推逊，满浮一杯，吟曰：</p>
<p>　　<strong>荥阳血战逞重瞳，假竖降旗替赤龙。</strong><br>　　<strong>史不书名功不录，赖他公论有髯翁。</strong></p>
<p>　　白衣人曰：“将军古节，可裂金石矣。”己亦吟曰：</p>
<p>　　<strong>南台随跸万英豪，谁舍头颅丧宝刀？</strong><br>　　<strong>槊底捐躯臣子分，笑他预赐白龙袍。</strong></p>
<p>　　黄衣人吟曰：</p>
<p>　　<strong>愿掷西江脱紫绯，登时御舰出重围。</strong><br>　　<strong>才知河伯来稽首，身有鹅黄帝主衣。</strong></p>
<p>　　紫衣人击节再四，泣下沽襟曰：“仆前谒张龙君，过古红邑，见韩君祠宇，尚凛凛有生气也。”</p>
<p>　　忽岭首有三丈夫，皆青衣，联臂踏歌，步月而来，见饮者遽侧足立，侧目视，屏息甚恭。黄衣人笑曰：“我辈豪情方谓无两，何图中夜尚有此同调也？”呼三丈夫，问姓氏。年迈者曰：“张威。”壮年者曰：“胡世富。”少冠者曰：“王秋。”白衣人喜曰：“吾桑梓也，耳名久矣。”遂以三丈夫事迹刺刺告两人。紫衣者大喜，呼与共坐。逊再四曰：“吾辈厮养卒，何敢于上将前称揖客。”曰：“贵贱虽殊，忠义则一，既脱尘埃，何判低昂？省识神仙，不入势利场也。”坚乞坐谭，遂拜而后坐。更添匕鬯，再进醇醪。饮数巡，冠者量犹豪，紫衣人甚欣赏，命步和前作，三人谢不能。曰：“第信口道出，自得天籁。”三丈夫遂联句，</p>
<p>　　迈者曰：猺洞魂飞日，山花惨不春。风云蛮触战，</p>
<p>　　壮者曰：齑粥秀才贫。志比当熊壮，</p>
<p>　　冠者曰：功殊饲虎仁。皮肤成药树，</p>
<p>　　迈者曰：血肉裹苔茵。剑舌拼奴子，</p>
<p>　　壮者曰：刀头救主人。命抛阿堵物，</p>
<p>　　冠者曰：职本股肱臣。</p>
<p>　　吟至此，苦不能续。紫衣人即续之曰：贱莫嗤臧获，忠能泣鬼神。</p>
<p>　　白衣人曰：井桃僵可代，</p>
<p>　　黄衣人曰：同不愧天伦。</p>
<p>　　吟罢，前峰佛寺，晨钟遽鸣，古店荒村，鸡唱四起，一时飙散，人物全无，惟闻空际呼曰：“得暇仍集于此耳。”琴惊骇痴迷，如梦方觉，视马犹龁草，风鬛飘萧。急控之回，详告曹生。生曰：“异哉，子何遇之奇也！紫衣者汉之纪信，曾代汉高祖死。白衣者，明之宋国兴。黄衣者，虹县韩成，均代朱太祖死。青衣者张威，为明佥事张昊仆，昊征姚元洞蛮，力尽被执，昊预遣威遁，威不听，贼刃昊，威力拒之曰：‘先杀我’。贼怒支解之。胡世富，明秀才崇应第仆，尝出遇盗，被执索金，世富绐之曰：‘金在我处，执彼何为’？应第得脱，贼索金，仅空囊，怒脔割之。王秋，明王应芬仆，游粤峤，应芬病不起，秋日夜祷于神，愿以身代，无效，即抽刀刻臂肉和药进，芬愈而秋竟以劳顿死。之数子者，生前气贯日星，死后神游山岳，而子能亲瞻风范，细聆绪谭，亦何其幸欤！”琴闻之，泪雨滂沱，悲不能止。</p>
<p>　　明年曹生中乡魁，当道者以生才干，荐为某县令，适齐王氏作乱，曹捧檄解军响军火均无误，名登剡章者屡矣。一日又押解赴行在，所乘马名紫拨叱者，中途遇流矢，中之殪。生悲悼，葬以帷盖，为文以祭之。易数马，皆不及紫拨叱之便捷，时时扼腕，意态颓唐。</p>
<p>　　道出桃花店，遇营妓小青，惑之，缱绻四五日不发。琴跪谏泣劝，亦不听。琴不得已，私絷小青弃郊野，云已遁去，曹生始行。比至，经略果大怒，坐违限，按军法腰斩。曹诣辕门交兑讫，已出就馆舍小休息。琴见每次皆领小红旗出，是旗独黑，知有变。闭户告曹曰：“主亦知仆之事主，犹臣之事君，子之事亲欤？君父有难，血性儿何敢偷生？小人前在横山牧马，夜见古之尽忠替主者六人，今主将不测，安知非鬼神预示警于某乎？”曹愕曰：“何遽至此？”曰：“主人尚懵懵耶？”言未已，闻叩门声甚急，琴匆匆藏主于别室，自更主之衣冠，开门挺出，大言曰：“我解粮官曹令尹，尔辈汹汹将何为？”来者五花刽子也，应声曰：“经略有令，著令尹归天。”即擒下褫而斩之，腰断矣。刽子去，曹潜出睨之，见碧血满地，琴之上半截尚生，以两手爬至主前，口啮其靴，膛目凝泪。曹泣曰：“吾累汝矣！吾生还，葬尔入祖域，嘱子孙世世祀尔于家庙，尔心甘乎？”琴啮靴不肯释。曹泣曰：“吾归当改过为善，从此冷宦情，绝声色，尔心慰乎？”琴极力出声曰：“唉。”口释目遽瞑。至今，吾邑曹氏尚祀之如祖祢云。</p>
<p>　　懊侬氏曰：尝读孝经，知天子诸侯大夫有诤臣，士有诤友。若琴轸者，敢以义仆例之哉？直士之诤友，天子诸侯大夫之诤臣耳。观其尸判为两，犹复膛目凝泪，口吐哀音，“唉”之一声，真能使天地含愁，鬼神痛哭！𬨎轩史氏当采入忠义传，以愧世之不能为诤友与诤臣者。</p>
<hr>

<h2 id="14-以癫寄烈"><a href="#14-以癫寄烈" class="headerlink" title="14. 以癫寄烈"></a>14. 以癫寄烈</h2><p>　　江西王官庆，儒士也，娶彭氏女，为胜国彭殿撰文宪公的绍，极伉俪，称静好焉。生屡踬童子军，弥发愤下帷，遂膺咯血疾。女屡勖生曰：“夫子千金之躯，何必定以呫哔为出头地？呕出心肝，身将殒矣，名何寄乎？祈珍重。”生善其言，终不易其志。久之，益不支。病剧弥留时，女鸣咽讯生曰：“妾奉父母命，为夫子侍巾栉，甫一纪，即百年，君舍妾去，又无子女，将何以处妾也？”</p>
<p>　　生已口噤，牢牢执女手，挽袖者三，示以必守。生既卒，女择侄继生后，送就窀穸，归即发狂，痛而哭，哭晕且醒，醒则又哭。进食不食，值眠不眠。人有慰勉者，即雉经。救之免，又升梯踏危楼。坠而不死，卧灶下，翘足对司命哭且詈。人有止之者，即詈人。从此晨夕詈而哭，门内外皆厌恶，不与较。即往哭于亡者墓，墓侧有穴深尺许，以头钻入，人抉之出，披发面沽土，目灼灼如鬼。曩则人怜，继则人恶，至是人则笑矣。舁之归，则以朱墨涂面作魍魉、古豪侠诸怪状。又傅粉作董妖娆、赵飞燕诸艳状。哭更歌，歌复哭，夜又服亡者服，履亡者履，作夫歌啸、咳唾、读书诸声，与绿窗喁喁、病榻呻吟诸声。忽放声号啕，声震邻壁，孤灯明灭，幽灵若来。忽又笑声盈耳，似与人语，穗帷摇动，凄风自生。</p>
<p>　　家人恐其癫痫，乃扃于一室，自牖进饮食。隔壁窃听，盖无昼无夜不鼎沸于其间也。浃旬姑绝食以试其变，而声如故。一夕声顿止，月明如水，万籁凄清，邻人一媪一女见女环佩姗姗走出门外，翘首望清辉，微微太息。问之不语。惊告其家，家人曰：“扃如故也。”视门外已杳，启门烛之，则趺坐空床如老佛入定状。婢子扣之，则肤已冰矣。众大嗟叹，始知向非癫，乃以癫寄烈也。仿佛遥空佩声犹响。</p>
<p>　　懊侬氏曰：箕子佯狂，忠也。大舜号泣，孝也。彭儒人歌哭叫骂，怪怪奇奇，烈也，可鼎足矣。人当无可奈何之际，呼天不应，呼地不灵，的有此等境界。其身穷，其遇惨，欲已，已庸可得乎？邹君雒生记之，馀并记之。</p>
<hr>

<h2 id="15-千秋冥吏"><a href="#15-千秋冥吏" class="headerlink" title="15. 千秋冥吏"></a>15. 千秋冥吏</h2><p>　　吾乡城隍司神，最著灵显，由于香火之盛，人心之见敬也。然最奇者，则莫如道光初年乡父老所传一事。道官杨丽源为庙住持，一夕已就枕，忽闻庙庭鼓吹呵殿排衙，数人小语云：“新官少年科甲，气度不凡，非同旧令之腐头巾，须各敬其事，毋干犯也。”俄而击鼓升座，按卯唱名。杨自楼窗纸隙偷睨，果见一少年官入，衣本朝冠服，珊瑚顶，孔雀翎，风仪秀美，高坐受朝参。旋去，传宣掩门，执事者咸鱼贯出，景物俱杳，灯火亦稀。知为新城隍甫莅任，秘不敢言。</p>
<p>　　月馀，扬州赛都天神会，鱼龙曼衍，士女如云，为东南第一胜会。时平山堂牡丹盛开，游人坌至，凡看会回者，必顺诣山堂看花，且肆凭眺。住持僧往来迎送无宁晷。衣服寒素者听自游览，华丽者殷勤款留，中等客有客堂师晋接，上等客始得方丈追随，通例也。至是忽来一贵客，无侍从，无车马，而袍服炫烂，器宇轩昂，觉竟日所来之裙屐少年，更无能出其上者。知客恐当道贵人，故微行侦事实，遂飞告方丈，倒屣恭迎。邀至正厅，稽首下拜，客殊傲慢，吝（同吝）于周旋。</p>
<p>　　僧更恐，以上等茶果进，客略啜香茗而已。僧足恭问乡贯姓氏，笑不答。时扬州操雅者甚夥，虽盐贾木商，亦复对花吟咏。僧捧笺磨墨索贵人锦句，为寒刹增辉。客亦不却，走傍雕阑，对花略一惆怅，即挥毫如飞，成一小令，尾押玉印，不署姓名。僧益惊，坚留素膳，笑遣之。已而仰天微粲曰：“日下春矣，乘兴而来，其兴尽而返乎！”笑掷白镪五两与僧，诡云辞谢，客亦笑不顾。僧急以竹剪，取半放极大之牡丹奉客，曰：“此大富贵也。”客受而持之，且嗅且行，僧偕大众披袈裟送出门，伏地连叩。比仰首，视客已迤逦向西去。</p>
<p>　　途遇推下泽空车者，问曰：“我欲回天长，尔曷送我，当不吝偿。”车夫云：“天色晚矣，明晨可到，今宵权止大仪宿。”曰：“汝第送我，何计及迟速耶？”车夫故昂其值曰：“是须大钱二千文。”曰：“诺。”登车西返，倏如电掣，如风驰，如箭之离弦。车夫惟觉两足如飞，不能制止，顷刻见天长雉堞已在眼前，各家店铺时甫篝灯。车夫诧曰：“咦，到矣，何其速也！”问：“贵人水陆舍馆何处？”曰：“城隍庙。”比至庙前，客始下车，拂衣上尘，整巾步入，回顾曰：“汝可鹄候，当遣送汝值。”言讫不见。</p>
<p>　　车夫候之久，不见其出。黑摸索行至东房，即杨师炼丹室，问庙佣，无其人，诟谇骇诧，喧呶不休。杨知有异，询，告以实。杨曰：“咄，子疯癫作耶？抑有缩地法耶？日堕始发，顷即抵吾邑耶？”车夫愕然久之，如梦初醒，不知所云，蓦忆其手折牡丹一枝鲜妍欲滴，遂又告杨。杨呼灯持钥，偕车夫诣寝宫神座前，视香炉内果有玉楼春一枝，炉侧列青蚨两贯，遂深信车夫所言为实。车夫曰：“是也，花在此，人潜何处耶？”杨喝止之，告以神最灵显，慎毋多言，现有赏钱，可叩头，如数祇领。车夫再拜荷钱出。明晨，尽以神赏市香烛、甲马，虔诣神前祷告，自云：“乡愚盲双目，不能辨神祗，赏赐万不敢领。”焚谢讫，神慢内铿然又掷出青蚨如前数。杨劝之曰：“且去，神不负汝劳也。”</p>
<p>　　年馀又来一画士池春草者，东浙人，画山水入神品，画马尤佳。顾生性孤介，喜居冷境，不近热场，下榻于庙之东房。瞰寝宫之刖妖楼极幽寂，坚欲请为画室。杨不可，池恳之再三，始携笔砚入。反扃其户，竹炉茶灶，吮毫自如。时正小春，池方伸纸遣墨，忽觉己之身后有美男子，冬貂袍帽，佩玉锵锵，负手凝神，静窥池画。池蓦入目，疑为县署幕宾，起立让坐。客殊不答，移步环视壁端所悬已成之帧；旋顾池，厉色曰：“观君墨妙，亦是高人，外间隙地甚多，到处染翰，何事定走入长官闺闼耶？”言已顿杳。池大骇，趋出，视户扃如故。惊讯黄冠，咸云：“是本不可强居者，曷迁徙为宜。”池虽出，然心尚以神人赞叹为荣，斋沐恭绘屏幅折叠数事，再拜肃呈。是夜梦神来告曰：“既承雅贶，但幽明殊途，焚之始得，区区不腆，聊为足下一润彩笔。”言已，笑掷一物堕床头，惊醒摸之，果得朱提二十馀两。其灵显又若此。</p>
<p>　　明年，杨有事扬州，亲询山僧，曰；“诚有之，锦句尚在纱笼中也。”杨读其词曰：</p>
<p>　　天涯芳草伤离绪，竹西自古繁华误。国色天香，含风带露，名花合在销魂处。<br>　　凭高指遍南朝路，隔江点点春无数。有限春光，无端泪雨，山僧那得知其故。</p>
<p>　　盖《调寄七娘子》也。笔迹秀丽，如赵松雪，尾押小印为“千秋冥吏”四字，良由吾邑为唐时下阿村千秋县故址。至第五年，有乡人生为勾魂使者，时过阴司，云神貌果如所说，顷已卓异升授凤阳郡城隍。然乎？否乎？惟词句芊绵的真苏辛小令，不可不传。</p>
<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/夜雨秋灯录/" rel="tag"><i class="fa fa-tag"></i> 夜雨秋灯录</a>
          </div>

        


        
    <div class="post-nav">
      <div class="post-nav-item">
    <a href="/四大名著/水浒传/水浒传_099/" rel="prev" title="水浒传 - 第099回 花和尚解脱缘缠井 混江龙水灌太原城">
      <i class="fa fa-chevron-left"></i> 水浒传 - 第099回 花和尚解脱缘缠井 混江龙水灌太原城
    </a></div>
      <div class="post-nav-item">
    <a href="/四大名著/水浒传/水浒传_100/" rel="next" title="水浒传 - 第100回 张清琼英双建功 陈瓘宋江同奏捷">
      水浒传 - 第100回 张清琼英双建功 陈瓘宋江同奏捷 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#01-了不了道人"><span class="nav-text">01. 了不了道人</span></a></li><li class="nav-item nav-level-2"><a class="nav-link" href="#02-闺侠"><span class="nav-text">02. 闺侠</span></a></li><li class="nav-item nav-level-2"><a class="nav-link" href="#03-瓶隐子"><span class="nav-text">03. 瓶隐子</span></a></li><li class="nav-item nav-level-2"><a class="nav-link" href="#04-慧眼救难产"><span class="nav-text">04. 慧眼救难产</span></a></li><li class="nav-item nav-level-2"><a class="nav-link" href="#05-俞翠燕完贞"><span class="nav-text">05. 俞翠燕完贞</span></a></li><li class="nav-item nav-level-2"><a class="nav-link" href="#06-东野砧娘"><span class="nav-text">06. 东野砧娘</span></a></li><li class="nav-item nav-level-2"><a class="nav-link" href="#07-田处士石驴"><span class="nav-text">07. 田处士石驴</span></a></li><li class="nav-item nav-level-2"><a class="nav-link" href="#08-桑儿"><span class="nav-text">08. 桑儿</span></a></li><li class="nav-item nav-level-2"><a class="nav-link" href="#09-血瘤中有大红宝石"><span class="nav-text">09. 血瘤中有大红宝石</span></a></li><li class="nav-item nav-level-2"><a class="nav-link" href="#10-俨然齐人"><span class="nav-text">10. 俨然齐人</span></a></li><li class="nav-item nav-level-2"><a class="nav-link" href="#11-捆仙索"><span class="nav-text">11. 捆仙索</span></a></li><li class="nav-item nav-level-2"><a class="nav-link" href="#12-盈盈"><span class="nav-text">12. 盈盈</span></a></li><li class="nav-item nav-level-2"><a class="nav-link" href="#13-义仆琴轸"><span class="nav-text">13. 义仆琴轸</span></a></li><li class="nav-item nav-level-2"><a class="nav-link" href="#14-以癫寄烈"><span class="nav-text">14. 以癫寄烈</span></a></li><li class="nav-item nav-level-2"><a class="nav-link" href="#15-千秋冥吏"><span class="nav-text">15. 千秋冥吏</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">昔日横波目，今成流泪泉</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1258</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">6</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">50</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
