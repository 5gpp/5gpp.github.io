<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">
  <link rel="stylesheet" href="//cdn.jsdelivr.net/gh/fancyapps/fancybox@3/dist/jquery.fancybox.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":true,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="西溪　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目">
<meta name="keywords" content="西湖梦寻">
<meta property="og:type" content="article">
<meta property="og:title" content="西湖梦寻 - 卷五 ‧ 西湖外景">
<meta property="og:url" content="http://5gpp.github.io/古香古色/西湖梦寻/西湖梦寻_5/index.html">
<meta property="og:site_name" content="横波书苑">
<meta property="og:description" content="西溪　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目">
<meta property="og:locale" content="zh-CN">
<meta property="og:updated_time" content="2020-07-04T07:22:46.063Z">
<meta name="twitter:card" content="summary">
<meta name="twitter:title" content="西湖梦寻 - 卷五 ‧ 西湖外景">
<meta name="twitter:description" content="西溪　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目">

<link rel="canonical" href="http://5gpp.github.io/古香古色/西湖梦寻/西湖梦寻_5/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>西湖梦寻 - 卷五 ‧ 西湖外景 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">109</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/古香古色/西湖梦寻/西湖梦寻_5/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="碧水远连深洞府，红尘平没老乾坤">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          西湖梦寻 - 卷五 ‧ 西湖外景
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2003-02-15 00:00:00" itemprop="dateCreated datePublished" datetime="2003-02-15T00:00:00+08:00">2003-02-15</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/古香古色/" itemprop="url" rel="index"><span itemprop="name">古香古色</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>12k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>10 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <h2 id="西溪"><a href="#西溪" class="headerlink" title="西溪"></a>西溪</h2><p>　　粟山高六十二丈，周回十八里二百步。山下有石人岭，峭拔凝立，形如人状，双髻耸然。过岭为西溪，居民数百家，聚为村市。相传宋南渡时，高宗初至武林，以其地丰厚，欲都之。后得凤凰山，乃云：“西溪且留下。”后人遂以名。地甚幽僻，多古梅，梅格短小，屈曲槎桠，大似黄山松。好事者至其地，买得极小者，列之盆池，以作小景。其地有秋雪庵，一片芦花，明月映之，白如积雪，大是奇景。余谓西湖真江南锦绣之地，入其中者，目厌绮丽，耳厌笙歌，欲寻深溪盘谷，可以避世如桃源、菊水者，当以西溪为最。余友江道闇有精舍在西溪，招余同隐。余以鹿鹿风尘，未能赴之，至今犹有遗恨。</p>
<p>　　王稚登《西溪寄彭钦之书》：</p>
<p>　　留武林十日许，未尝一至湖上，然遂穷西溪之胜。舟车程并十八里，皆行山云竹霭中，衣袂尽绿。桂树大者，两人围之不尽。树下花覆地如黄金，山中人缚帚扫花售市上，每担仅当脱粟之半耳。往岁行山阴道上，大叹其佳，此行似胜。</p>
<p>　　李流芳《题西溪画》：</p>
<p>　　壬子正月晦日，同仲锡、子与自云栖翻白沙岭至西溪。夹路修篁，行两山间，凡十里，至永兴寺。永兴山下夷旷，平畴远村，幽泉老树，点缀各各成致。自永兴至岳庙又十里，梅花绵亘村落，弥望如雪，一似余家西碛山中。是日，饭永兴，登楼啸咏。夜还湖上小筑，同孟旸、印持、子将痛饮。翼日出册子画此。癸丑十月乌镇舟中题。</p>
<p>　　杨蟠《西溪》诗：</p>
<p><center><font color="DeepPink" style="font-weight:bold;">为爱西溪好，长忧溪水穷。山源春更落，散入野田中。</font></center></p>

<p>　　王思任《西溪》诗：</p>
<p><center><font color="DeepPink" style="font-weight:bold;">一岭透天目，千溪叫雨头。石云开绣壁，山骨洗寒流。<br>鸟道苔衣滑，人家竹语幽。此行不作路，半武百年游。</font></center></p>

<p>　　张岱《秋雪庵诗》：</p>
<p><center><font color="DeepPink" style="font-weight:bold;">古宕西溪天下闻，辋川诗是记游文。<br>庵前老荻飞秋雪，林外奇峰耸夏云。<br>怪石棱层皆露骨，古梅结屈止留筋。<br>溪山步步堪盘礴，植杖听泉到夕曛。</font></center></p>

<hr>

<h2 id="虎跑泉"><a href="#虎跑泉" class="headerlink" title="虎跑泉"></a>虎跑泉</h2><p>　　虎跑寺本名定慧寺，唐元和十四年性空师所建。宪宗赐号曰广福院。大中八年改大慈寺，僖宗乾符三年加“定慧”二字。宋末毁。元大德七年重建。又毁。明正德十四年，宝掌禅师重建。嘉靖十九年又毁。二十四年，山西僧永果再造。今人皆以泉名其寺云。先是，性空师为蒲坂卢氏子，得法于百丈海，来游此山，乐其灵气郁盘，栖禅其中。苦于无水，意欲他徙。梦神人语曰：“师毋患水，南岳有童子泉，当遣二虎驱来。”翼日，果见二虎跑地出泉，清香甘冽。大师遂留。明洪武十一年，学士宋濂朝京，道山下。主僧邀濂观泉，寺僧披衣同举梵咒，泉觱沸而出，空中雪舞。濂心异之，为作铭以记。城中好事者取以烹茶，日去千担。寺中有调水符，取以为验。</p>
<p>　　苏轼《虎跑泉》诗：</p>
<p><center><font color="DeepPink" style="font-weight:bold;">亭亭石榻东峰上，此老初来百神仰。<br>虎移泉眼趋行脚，龙作浪花供抚掌。<br>至今游人灌濯罢，卧听空阶环玦响。<br>故知此老如此泉，莫作人间去来想。</font></center></p>

<p>　　袁宏道《虎跑泉》诗：</p>
<p><center><font color="DeepPink" style="font-weight:bold;">竹林松涧净无尘，僧老当知寺亦贫。<br>饥鸟共分香积米，枯枝常足道人薪。<br>碑头字识开山偈，炉里灰寒护法神。<br>汲取清泉三四盏，芽茶烹得与尝新。</font></center></p>

<hr>

<h2 id="凤凰山"><a href="#凤凰山" class="headerlink" title="凤凰山"></a>凤凰山</h2><p>　　唐宋以来，州治皆在凤凰山麓。南渡驻辇，遂为行宫。东坡云：“龙飞凤舞入钱塘”，兹盖其右翅也。自吴越以逮南宋，俱于此建都，佳气扶舆，萃于一脉。元时惑于杨髡之说，即故宫建立五寺，筑镇南塔以厌之，而兹山到今落寞。今之州治，即宋之开元故宫，乃凤凰之左翅也。明朝因之，而官司藩臬皆列左方，为东南雄会。岂非王气移易，发泄有时也。故山川坛、八卦田、御教场、万松书院、天真书院，皆在凤凰山之左右焉。</p>
<p>　　苏轼《题万松岭惠明院壁》：</p>
<p>　　余去此十七年，复与彭城张圣途、丹阳陈辅之同来。院僧梵英，葺治堂宇，比旧加严洁。茗饮芳烈，问：“此新茶耶？”英曰：“茶性，新旧交则香味复。”余尝见知琴者，言琴不百年，则桐之生意不尽，缓急清浊，常与雨旸寒暑相应。此理与茶相近，故并记之。</p>
<p>　　徐渭《八仙台》诗：</p>
<p><center><font color="DeepPink" style="font-weight:bold;">南山佳处有仙台，台畔风光绝素埃。<br>嬴女只教迎凤入，桃花莫去引人来。<br>能令大药飞鸡犬，欲傍中央剪草莱。<br>旧伴自应寻不见，湖中无此最深隈。</font></center></p>

<p>　　袁宏道《天真书院》诗：</p>
<p><center><font color="DeepPink" style="font-weight:bold;">百尺颓墙在，三千旧事闻。野花粘壁粉，山鸟煽炉温。<br>江亦学之字，田犹画卦文。儿孙空满眼，谁与荐荒芹。</font></center></p>

<hr>

<h2 id="宋大内"><a href="#宋大内" class="headerlink" title="宋大内"></a>宋大内</h2><p>　　《宋元拾遗记》：高宗好耽山水，于大内中更造别院，曰小西湖。自逊位后，退居是地，奇花异卉，金碧辉煌，妇寺宫娥充斥其内，享年八十有一。按钱武肃王年亦八十一，而高宗与之同寿，或曰高宗即武肃后身也。《南渡史》又云：徽宗在汴时，梦钱王索还其地，是日即生高宗，后果南渡，钱王所辖之地，尽属版图。畴昔之梦，盖不爽矣。元兴，杨琏真伽坏大内以建五寺，曰报国，曰兴元，曰般若，曰仙林，曰尊胜，皆元时所建。按志，报国寺即垂拱殿，兴元即芙蓉殿，般若即和宁门，仙林即延和殿，尊胜即福宁殿。雕梁画栋，尚有存者。白塔计高二百丈，内藏佛经数十万卷，佛像数千，整饰华靡。取宋南渡诸宗骨殖，杂以牛马之骼，压于塔下，名以镇南。未几，为雷所击，张士诚寻毁之。</p>
<p>　　谢皋羽《吊宋内》诗：</p>
<p><center><font color="DeepPink" style="font-weight:bold;">复道垂杨草乱交，武林无树是前朝。<br>野猿引子移来宿，搅尽花间翡翠巢。<br>隔江风雨动诸陵，无主园林草自春。<br>闻说光尧皆堕泪，女官犹是旧宫人。<br>紫宫楼阁逼流霞，今日凄凉佛子家。<br>寒照下山花雾散，万年枝上挂袈裟。<br>禾黍何人为守阍，落花台殿暗销魂。<br>朝元阁下归来燕，不见当时鹦鹉言。</font></center></p>

<p>　　黄晋卿《吊宋内》诗：</p>
<p><center><font color="DeepPink" style="font-weight:bold;">沧海桑田事渺茫，行逢遗老叹荒凉。<br>为言故国游麋鹿，漫指空山号凤凰。<br>春尽绿莎迷辇道，雨多苍翠上宫墙。<br>遥知汴水东流畔，更有平芜与夕阳。</font></center></p>

<p>　　赵孟《宋内》诗：</p>
<p><center><font color="DeepPink" style="font-weight:bold;">东南都会帝王州，三月莺花非旧游。<br>故国金人愁别汉，当年玉马去朝周。<br>湖山靡靡今犹在，江水茫茫只自流。<br>千古兴亡尽如此，春风麦秀使人愁。</font></center></p>

<p>　　刘基《宋大内》诗：</p>
<p><center><font color="DeepPink" style="font-weight:bold;">泽国繁华地，前朝此建都。青山弥百粤，白水入三吴。<br>艮岳销王气，坤灵肇帝图。两宫千里恨，九子一身孤。<br>设险凭天堑，偷安负海隅。云霞行殿起，荆棘寝园芜。<br>币帛敦和议，弓刀抑武夫。但闻当伫奏，不见立廷呼。<br>鬼蜮昭华衮，忠良赐属镂。何劳问社稷，且自作欢娱。<br>秔稻来吴会，龟鼋出巨区。至尊巍北阙，多士乐西湖。<br>鷁首驰文舫，龙鳞舞绣襦。暖波摇襞积，凉月浸氍毹。<br>紫桂秋风老，红莲晓露濡。巨螯擎拥剑，香饭漉雕胡。<br>蜗角乾坤大，鳌头气势殊。秦庭迷指鹿，周室叹瞻乌。<br>玉马违京辇，铜驼掷路衢。含容天地广，养育羽毛俱。<br>橘柚驰包贡，涂泥赋上腴。断犀埋越棘，照乘走隋珠。<br>吊古江山在，怀今岁月逾。鲸鲵空渤澥，歌咏已唐虞。<br>鸱革愁何极，羊裘钓不迂。征鸿暮南去，回首忆莼鲈。</font></center></p>

<hr>

<h2 id="梵天寺"><a href="#梵天寺" class="headerlink" title="梵天寺"></a>梵天寺</h2><p>　　梵天寺在山川坛后，宋乾德四年钱吴越王建，名南塔。治平十年，改梵天寺。元元统中毁，明永乐十五年重建。有石塔二、灵鳗井、金井。先是，四明阿育王寺有灵鳗井。武肃王迎阿育王舍利归梵天寺奉之，凿井南廊，灵鳗忽见，僧赞有记。东坡倅杭时，寺僧守诠住此。东坡过访，见其壁间诗有：“落日寒蝉鸣，独归林下寺。柴扉夜未掩，片月随行履。惟闻犬吠声，又入青萝去。”东坡援笔和之曰：“但闻烟外钟，不见烟中寺。幽人行未已，草露湿芒履。惟应山头月，夜夜照来去。”清远幽深，其气味自合。</p>
<p>　　苏轼《梵天寺题名》：</p>
<p>　　余十五年前，杖藜芒履，往来南北山。此间鱼鸟皆相识，况诸道人乎！再至惘然，皆晚生相对，但有怆恨。子瞻书。</p>
<p>　　元祐四年十月十七日，与曹晦之、晁子庄、徐得之、王元直、秦少章同来，时主僧皆出，庭户寂然，徙倚久之。东坡书。</p>
<hr>

<h2 id="胜果寺"><a href="#胜果寺" class="headerlink" title="胜果寺"></a>胜果寺</h2><p>　　胜果寺，唐乾宁间，无着禅师建。其地松径盘纡，涧淙潺灂。罗刹石在其前，凤凰山列其后，江景之胜无过此。出南塔而上，即其地也。宋熙宁间，在寺僧清顺住此。顺约介寡交，无大故不入城市。士夫有以米粟馈者，受不过数斗，盎贮几上，日取二三合啖之，蔬笋之供，恒缺乏也。一日，东坡至胜果，见壁间有小诗云：“竹暗不通日，泉声落如雨。春风自有期，桃李乱深坞。”问谁所作，或以清顺对。东坡即与接谈，声名顿起。</p>
<p>　　僧圆净《胜果寺》诗：</p>
<p><center><font color="DeepPink" style="font-weight:bold;">深林容鸟道，古洞隐春萝。天迥闻潮早，江空得月多。<br>冰霜丛草木，舟楫玩风波。岩下幽栖处，时闻白石歌。</font></center></p>

<p>　　僧处默《胜果寺》诗：</p>
<p><center><font color="DeepPink" style="font-weight:bold;">路自中峰上，盘回出薜萝。到江吴地尽，隔岸越山多。<br>古木丛青蔼，遥天浸白波。下方城郭近，钟磬杂笙歌。</font></center></p>

<hr>

<h2 id="五云山"><a href="#五云山" class="headerlink" title="五云山"></a>五云山</h2><p>　　五云山去城南二十里，冈阜深秀，林峦蔚起，高千丈，周回十五里。沿江自徐村进路，绕山盘曲而上，凡六里，有七十二湾，石磴千级。山中有伏虎亭，梯以石墄，以便往来。至顶半，冈名月轮山，上有天井，大旱不竭。东为大湾，北为马鞍，西为云坞，南为高丽，又东为排山。五峰森列，驾轶云霞，俯视南北两峰，若锥朋立。长江带绕，西湖镜开，江上帆樯，小若鸥凫，出没烟波，真奇观也。宋时每岁腊前，僧必捧雪表进，黎明入城中，霰犹未集，盖其地高寒，见雪独早也。山顶有真际寺，供五福神，贸易者必到神前借本，持其所挂楮镪去，获利则加倍还之。借乞甚多，楮镪恒缺。即尊神放债，亦未免穷愁。为之掀髯一笑。</p>
<p>　　袁宏道《御教场小记》：</p>
<p>　　余始慕五云之胜，刻期欲登，将以次登南高峰。及一观御教场，游心顿尽。石篑尝以余不登保俶塔为笑。余谓西湖之景，愈下愈冶，高则树薄山瘦，草髡石秃，千顷湖光，缩为杯子。北高峰、御教场是其例也。虽眼界稍阔，然此躯长不逾六尺，穷目不见十里，安用许大地方为哉！石篑无以难。</p>
<hr>

<h2 id="云牺"><a href="#云牺" class="headerlink" title="云牺"></a>云牺</h2><p>　　云栖，宋熙宁间有僧志逢者居此，能伏虎，世称伏虎禅师。天僖中，赐真济院额。明弘治间为洪水所圮。隆庆五年，莲池大师名袾宏，字佛慧，仁和沈氏子，为博士弟子，试必高等，性好清净，出入二氏。子殇妇殁。一日阅《慧灯集》，失手碎茶瓯，有省，乃视妻子为鹘臭布衫，于世相一笔尽勾。</p>
<p>　　作歌寄意，弃而专事佛，虽学使者屠公力挽之，不回也。从蜀师剃度受具，游方至伏牛，坐炼呓语，忽现旧习，而所谓一笔勾者，更隐隐现。去经东昌府谢居士家，乃更释然，作偈曰：“二十年前事可疑，三千里外遇何奇。焚香执戟浑如梦，魔佛空争是与非。”当是时，似已惑破心空，然终不自以为悟。</p>
<p>　　归得古云栖寺旧址，结茅默坐，悬铛煮糜，日仅一食。胸挂铁牌，题曰：“铁若开花，方与人说。”久之，檀越争为构室，渐成丛林，弟子日进。其说主南山戒律，东林净土，先行《戒疏发隐》，后行《弥陀疏钞》。一时江左诸儒皆来就正。王侍郎宗沐问：“夜来老鼠唧唧，说尽一部《华严经》？”师云：“猫儿突出时如何？”自代云：“走却法师，留下讲案。”又书颂云：“老鼠唧唧，《华严》历历。奇哉王侍郎，却被畜生惑。猫儿突出画堂前，床头说法无消息。大方广佛《华严经》，世主妙严品第一。”其持论严正，诂解精微。监司守相下车就语，侃侃略无屈。海内名贤，望而心折。孝定皇太后绘像宫中礼焉，赐蟒袈裟，不敢服，被衲敝帏，终身无改。斋惟蓏菜。有至寺者，高官舆从，一概平等，几无加豆。仁和樊令问：“心杂乱，何时得静？”师曰：“置之一处，无事不办。”坐中一士人曰：“专格一物，是置之一处，办得何事？”师曰：“论格物，只当依朱子豁然贯通去，何事不办得？”或问：“何不贵前知？”</p>
<p>　　师曰：“譬如两人观《琵琶记》，一人不曾见，一人见而预道之，毕竟同看终场，能增减一出否耶？”甬东屠隆于净慈寺迎师观所著《昙花传奇》，虞淳熙以师梵行素严阻之。师竟偕诸绅衿临场谛观讫，无所忤。寺必设戒，绝钗钏声，而时抚琴弄箫，以乐其脾神。晚著《禅关策进》。其所述，峭似高峰、冷似冰者，庶几似之矣。喜乐天之达，选行其诗。平居笑谈谐谑，洒脱委蛇，有永公清散之风。未尝一味槁木死灰，若宋旭所议担板汉，真不可思议人也。出家五十年，种种具嘱语中。万历乙卯六月晦日，书辞诸友，还山设斋，分表施衬，若将远行者。七月三日，卒仆不语，次日复醒。弟子辈问后事，举嘱语对。四日之午，命移面西向，循首开目，同无疾时，哆哪念佛，趺坐而逝。往吴有神李昙降毗山，谓师是古佛。而杨靖安万春尝见师现佛身，施食吴中。一信士窥空室，四鬼持灯至，忽列三莲座，师坐其一，佛像也。乩仙之灵者云，张果听师说《心赋》于永明。李屯部妇素不信佛，偏受师戒，逾年屈三指化，云身是梵僧阿那吉多。而僧俗将坐脱时，多请说戒、说法。然师自名凡夫，诸事恐呵责，不敢以闻。化前一日，漏语见一大莲华盖，不复能秘其往生之奇云。</p>
<p>　　袁宏道《云栖小记》：</p>
<p>　　云栖在五云山下，篮舆行竹树中，七八里始到，奥僻非常，莲池和尚栖止处也。莲池戒律精严，于道虽不大彻，然不为无所见者。至于单提念佛一门，则尤为直捷简要，六个字中，旋天转地，何劳捏目更趋狂解，然则虽谓莲池一无所悟可也。一无所悟，是真阿弥，请急着眼。</p>
<p>　　李流芳《云栖春雪图跋》：</p>
<p>　　余春夏秋常在西湖，但未见寒山而归。甲辰，同二王参云栖。时已二月，大雪盈尺。出赤山步，一路琼枝玉干，披拂照曜。望江南诸山，皑皑云端，尤可爱也。庚戌秋，与白民看雪两堤。余既归，白民独留，迟雪至腊尽。是岁竟无雪，怏怏而返。世间事各有缘，固不可以意求也。癸丑阳月题。</p>
<p>　　又《题雪山图》：</p>
<p>　　甲子嘉平月九日大雪，泊舟阊门，作此图。忆往岁在西湖遇雪，雪后两山出云，上下一白，不辩其为云为雪也。余画时目中有雪，而意中有云，观者指为云山图，不知乃画雪山耳。放笔一笑。</p>
<p>　　张岱《赠莲池大师柱对》：</p>
<p>　　说法平台，生公一语石一语。栖真斗室，老僧半间云半间。</p>
<hr>

<h2 id="六和塔"><a href="#六和塔" class="headerlink" title="六和塔"></a>六和塔</h2><p>　　月轮峰在龙山之南。月轮者，肖其形也。宋张君房为钱塘令，宿月轮山，夜见桂子下塔，雾旋穗散坠如牵牛子。峰旁有六和塔，宋开宝三年，智觉禅师筑之以镇江潮。塔九级，高五十余丈，撑空突兀，跨陆府川。海船方泛者，以塔灯为之向导。宣和中，毁于方腊之乱。绍兴二十三年，僧智昙改造七级。明嘉靖十二年毁。中有汤思退等汇写佛说四十二章、李伯时石刻观音大士像。塔下为渡鱼山，隔岸剡中诸山，历历可数也。</p>
<p>　　李流芳《题六和塔晓骑图》：</p>
<p><center><font color="DeepPink" style="font-weight:bold;">燕子矶上台，龙潭驿口路。昔时并马行，梦中亦同趣。<br>后来五云山，遥对西兴渡。绝壁瞰江立，恍与此境遇。<br>人生能几何，江山幸如故。重来复相携，此乐不可喻。<br>置身画图中，那复言归去。行当寻云栖，云栖渺何处。</font></center></p>

<p>　　此予甲辰与王淑士平仲参云栖舟中为题画诗，今日展予所画《六和塔晓骑图》，此境恍然，重为题此。壬子十月六日，定香桥舟中。</p>
<p>　　吴琚《六和塔应制》词：</p>
<p>　　玉虹遥挂，望青山、隐隐如一抹。忽觉天风吹海立，好似春雷初发。白马凌空，琼鳌驾水，日夜朝天阙。飞龙舞凤，郁葱环拱吴越。此景天下应无，东南形胜，伟观真奇绝。好似吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。（右调《酹江月》）</p>
<p>　　杨维桢《观潮》诗：</p>
<p><center><font color="DeepPink" style="font-weight:bold;">八月十八睡龙死，海龟夜食罗刹水。<br>须臾海辟龛赭门，地卷银龙薄于纸。<br>艮山移来天子宫，宫前一箭随西风。<br>劫灰欲洗蛇鬼穴，婆留折铁犹争雄。<br>望海楼头夸景好，断鳌已走金银岛。<br>天吴一夜海水移，马蹀沙田食沙草。<br>厓山楼船归不归，七岁呱呱啼轵道。</font></center></p>

<p>　　徐渭《映江楼看潮》诗：</p>
<p><center><font color="DeepPink" style="font-weight:bold;">鱼鳞金甲屯牙帐，翻身却指潮头上。<br>秋风吹雪下江门，万里琼花卷层浪。<br>传道吴王渡越时，三千强弩射潮低。<br>今朝筵上看传令，暂放胥涛掣水犀。</font></center></p>

<hr>

<h2 id="镇海楼"><a href="#镇海楼" class="headerlink" title="镇海楼"></a>镇海楼</h2><p>　　镇海楼旧名朝天门，吴越王钱氏建。规石为门，上架危楼。楼基垒石高四丈四尺，东西五十六步，南北半之。左右石级登楼，楼连基高十有一丈。元至正中，改拱北楼。明洪武八年，更名来远楼，后以字画不祥，乃更名镇海。火于成化十年，再造于嘉靖三十五年，是年九月又火，总制胡宗宪重建。楼成，进幕士徐渭曰：“是当记，子为我草。”草就以进，公赏之，曰：“闻子久侨矣。”趋召掌计，廪银之两百二十为秀才庐。渭谢侈不敢。公曰：“我愧晋公，子于是文，乃遂能愧湜，倘用福先寺事数字以责我酬，我其薄矣，何侈为！”渭感公语，乃拜赐持归。尽橐中卖文物如公数，买城东南地十亩，有屋二十有二间，小池二，以鱼以荷；木之类，果木材三种，凡数十株；长篱亘亩，护以枸杞，外有竹数十个，笋迸云。客至，网鱼烧笋，佐以落果，醉而咏歌。始屋陈而无次，稍序新之，遂领其堂曰“酬字”。</p>
<p>　　徐渭《镇海楼记》：</p>
<p>　　镇海楼相传为吴越钱氏所建，用以朝望汴京，表臣服之意。其基址、楼台、门户、栏楯，极高广壮丽，具载别志中。楼在钱氏时，名朝天门。元至正中，更名拱北楼。皇明洪武八年，更名来远。时有术者病其名之书画不祥，后果验，乃更今名。火于成化十年，再建于嘉靖三十五年，九月又火。予奉命总督直浙闽军务，开府于杭，而方移师治寇，驻嘉兴，比归，始与某官某等谋复之。人有以不急病者。予曰：“镇海楼建当府城之中，跨通衢，截吴山麓，其四面有名山大海、江湖潮汐之胜，一望苍茫，可数百里。民庐舍百万户，其间村市官私之景，不可亿计，而可以指顾得者，惟此楼为杰特之观。至于岛屿浩渺，亦宛在吾掌股间。高翥长骞，有俯压百蛮气。而东夷之以贡献过此者，亦往往瞻拜低回而始去。故四方来者，无不趋仰以为观游的。如此者累数百年，而一旦废之，使民若失所归，非所以昭太平、悦远迩。非特如此已也，其所贮钟鼓刻漏之具，四时气候之榜，令民知昏晓，时作息，寒暑启闭，桑麻种植渔佃，诸如此类，是居者之指南也。而一旦废之，使民懵然迷所往，非所以示节序，全利用。</p>
<p>　　且人传钱氏以臣服宋而建，此事昭著已久。至方国珍时，求缓死于我高皇，犹知借镠事以请。诚使今海上群丑而亦得知钱氏事，其祈款如珍之初词，则有补于臣道不细，顾可使其迹湮没而不章耶？予职清海徼，视今日务，莫有急于此者。公等第营之，毋浚征于民，而务先以己。”于是予与某官某等，捐于公者计银凡若干，募于民者若干。遂集工材，始事于某年月日。计所构，甃石为门，上架楼，楼基垒石，高若干丈尺。东西若干步，南北半之。左右级曲而达于楼，楼之高又若干丈。凡七楹，础百。巨钟一，鼓大小九，时序榜各有差，贮其中，悉如成化时制。盖历几年月而成。始楼未成时，剧寇满海上，予移师往讨，日不暇至。于今五年，寇剧者禽，来者遁，居者慑不敢来，海始晏然，而楼适成，故从其旧名“镇海”。</p>
<p>　　张岱《镇海楼》诗：</p>
<p><center><font color="DeepPink" style="font-weight:bold;">钱氏称臣历数传，危楼突兀署朝天。<br>越山吴地方隅尽，大海长江指顾连。<br>使到百蛮皆礼拜，潮来九折自盘旋。<br>成嘉到此经三火，皆值王师靖海年。<br>都护当年筑废楼，文长作记此中游。<br>适逢困鳄来投辖，正值饥鹰自下鞲。<br>严武题诗属杜甫，曹瞒拆字忌杨修。<br>而今纵有青藤笔，更讨何人数字酬！</font></center></p>

<hr>

<h2 id="伍公祠"><a href="#伍公祠" class="headerlink" title="伍公祠"></a>伍公祠</h2><p>　　吴王既赐子胥死，乃取其尸盛以鸱夷之革，浮之江中。子胥因流扬波，依潮来往，荡激堤岸，势不可御。或有见其银铠雪狮，素车白马，立在潮头者，遂为之立庙。每岁仲秋既望，潮水极大，杭人以旗鼓迎之。弄潮之戏，盖始于此。宋大中祥符间，赐额曰“忠靖”，封英烈王。嘉、熙间，海潮大溢。京兆赵与权祷于神，水患顿息，乃奏建英卫阁于庙中。元末毁，明初重建。有唐卢元辅《胥山铭序》、宋王安石《庙碑铭》。</p>
<p>　　高启《伍公祠》诗：</p>
<p><center><font color="DeepPink" style="font-weight:bold;">地大天荒霸业空，曾于青史叹遗功。<br>鞭尸楚墓生前孝，抉眼吴门死后忠。<br>魂压怒涛翻白浪，剑埋冤血起腥风。<br>我来无限伤心事，尽在吴山烟雨中。</font></center></p>

<p>　　徐渭《伍公庙》诗：</p>
<p><center><font color="DeepPink" style="font-weight:bold;">吴山东畔伍公祠，野史评多无定词。<br>举族何辜同刈草，后人却苦论鞭尸。<br>退耕始觉投吴早，雪恨终嫌入郢迟。<br>事到此公真不幸，镯镂依旧遇夫差。</font></center></p>

<p>　　张岱《伍相国祠》诗：</p>
<p><center><font color="DeepPink" style="font-weight:bold;">突兀吴山云雾迷，潮来潮去大江西。<br>两山吞吐成婚嫁，万马奔腾应鼓鼙。<br>清浊溷淆天覆地，玄黄错杂血连泥。<br>旌幢幡盖威灵远，檄到娥江取候齐。<br>从来潮汐有神威，鬼气阴森白日微。<br>隔岸越山遗恨在，到江吴地故都非。<br>钱塘一臂鞭雷走，龛赭双颐巽雪飞。<br>灯火满江风雨急，素车白马相君归。</font></center></p>

<hr>

<h2 id="城隍庙"><a href="#城隍庙" class="headerlink" title="城隍庙"></a>城隍庙</h2><p>　　吴山城隍庙，宋以前在皇山，旧名永固，绍兴九年徙建于此。宋初，封其神，姓孙名本。永乐时，封其神，为周新。</p>
<p>　　新，南海人，初名日新。文帝常呼“新”，遂为名。以举人为大理寺评事，有疑狱，辄一语决白之。永乐初，拜监察御史，弹劾敢言，人目为“冷面寒铁”。长安中以其名止儿啼。转云南按察使，改浙江。至界，见群蚋飞马首，尾之蓁中，得一暴尸，身余一钥、一小铁识。新曰：“布贾也。”收取之。既至，使人入市市中布，一一验其端，与识同者皆留之。鞠得盗，召尸家人与布，而置盗法，家人大惊。</p>
<p>　　新坐堂，有旋风吹叶至，异之。左右曰：“此木城中所无，一寺去城差远，独有之。”新曰：“其寺僧杀人乎？而冤也。”往树下，发得一妇人尸。他日，有商人自远方夜归，将抵舍，潜置金丛祠石罅中，旦取无有。商白新。新曰：“有同行者乎？”曰：“无有。”“语人乎？”曰：“不也，仅语小人妻。”新立命械其妻，考之，得其盗，则其私也。则客暴至，私者在伏匿听取之者也。凡新为政，多类此。新行部，微服视属县，县官触之，收系狱，遂尽知其县中疾苦。明日，县人闻按察使来，共迓不得。新出狱曰：“我是。”县官大惊。当是时，周廉使名闻天下。锦衣卫指挥纪纲者最用事，使千户探事浙中，千户作威福受赇。</p>
<p>　　会新入京，遇诸涿，即捕千户系涿狱。千户逸出，诉纲，纲更诬奏新。上怒，逮之，即至，抗严陛前曰：“按察使擒治奸恶，与在内都察院同，陛下所命也，臣奉诏书死，死不憾矣。”上愈怒，命戮之。临刑大呼曰：“生作直臣，死作直鬼！”是夕，太史奏文星坠，上不怿，问左右周新何许人。对曰：“南海。”上曰：“岭外乃有此人。”一日，上见绯而立者，叱之，问为谁。对曰：“臣新也。上帝谓臣刚直，使臣城隍浙江，为陛下治奸贪吏。”言已不见。遂封新为浙江都城隍，立庙吴山。</p>
<p>　　张岱《吴山城隍庙》诗：</p>
<p><center><font color="DeepPink" style="font-weight:bold;">宣室殷勤问贾生，鬼神情状不能名。<br>见形白日天颜动，浴血黄泉御座惊。<br>革伴鸱夷犹有气，身殉豺虎岂无灵。<br>只愁地下龙逢笑，笑尔奇冤遇圣明。<br>尚方特地出枫宸，反向西郊斩直臣。<br>思以鬼言回圣主，还将尸谏退佥人。<br>血诚无藉丹为色，寒铁应教金铸身。<br>坐对江潮多冷面，至今冤气未曾伸。</font></center></p>

<p>　　又《城隍庙柱铭》：</p>
<p><center><font color="DeepPink" style="font-weight:bold;">厉鬼张巡，敢以血身污白日。<br>阎罗包老，原将铁面比黄河。</font></center></p>

<hr>

<h2 id="火德庙"><a href="#火德庙" class="headerlink" title="火德庙"></a>火德庙</h2><p>　　火德祠在城隍庙右，内为道士精庐。北眺西冷，湖中胜概，尽作盆池小景。南北两峰如研山在案，明圣二湖如水盂在几。窗棂门槔凡见湖者，皆为一幅图画。小则斗方，长则单条，阔则横披，纵则手卷，移步换影。若遇韵人，自当解衣盘礴。画家所谓水墨丹青，淡描浓抹，无所不有。昔人言“一粒粟中藏世界，半升铛里煮山川”，盖谓此也。火居道士能为阳羡书生，则六桥三竺，皆是其鹅笼中物矣。</p>
<p>　　张岱《火德祠》诗：</p>
<p><center><font color="DeepPink" style="font-weight:bold;">中郎评看湖，登高不如下。千顷一湖光，缩为杯子大。<br>余爱眼界宽，大地收隙罅。瓮牖与窗棂，到眼皆图画。<br>渐入亦渐佳，长康食甘蔗。数笔倪云林，居然胜荆夏。<br>刻画非不工，淡远长声价。余爱道士庐，宁受中郎骂。</font></center></p>

<hr>

<h2 id="芙蓉石"><a href="#芙蓉石" class="headerlink" title="芙蓉石"></a>芙蓉石</h2><p>　　芙蓉石今为新安吴氏书屋。山多怪石危峦，缀以松柏，大皆合抱。阶前一石，状若芙蓉，为风雨所坠，半入泥沙。较之寓林奔云，尤为茁壮。但恨主人深爱此石，置之怀抱，半步不离，楼榭逼之，反多陒塞。若得础柱相让，脱离丈许，松石间意，以淡远取之，则妙不可言矣。吴氏世居上山，主人年十八，身无寸缕，人轻之，呼为吴正官。一日早起，拾得银簪一枝，重二铢，即买牛血煮之以食破落户。自此经营五十余年，由徽抵燕，为吴氏之典铺八十有三。东坡曰：“一簪之资，可以致富。”观之吴氏，信有然矣。盖此地为某氏花园，先大夫以三百金折其华屋，徙造寄园，而吴氏以厚值售其弃地，在当时以为得计。而今至吴园，见此怪石奇峰，古松茂柏，在怀之璧，得而复失，真一回相见，一回懊悔也。</p>
<p>　　张岱《芙蓉石》诗：</p>
<p><center><font color="DeepPink" style="font-weight:bold;">吴山为石窟，是石必玲珑。此石但浑朴，不复起奇峰。<br>花瓣几层折，堕地一芙蓉。痴然在草际，上覆以长松。<br>濯磨如结铁，苍翠有苔封。主人过珍惜，周护以墙墉。<br>恨无舒展地，支鹤闭韬笼。仅堪留几席，聊为怪石供。</font></center></p>

<hr>

<h2 id="云居庵"><a href="#云居庵" class="headerlink" title="云居庵"></a>云居庵</h2><p>　　云居庵在吴山，居鄙。宋元祐间，为佛印禅师所建。圣水寺，元元贞间，为中峰禅师所建。中峰又号幻住，祝发时，有故宋宫人杨妙锡者，以香盒贮发，而舍利丛生，遂建塔寺中，元末毁。明洪武二十四年，并圣水于云居，赐额曰云居圣水禅寺。岁久殿圮，成化间僧文绅修复之。寺中有中峰自写小像，上有赞云：“幻人无此相，此相非幻人。若唤作中峰，镜面添埃尘。”向言六桥有千树桃柳，其红绿为春事浅深，云居有千树枫桕，其红黄为秋事浅深，今且以薪以槱，不可复问矣。曾见李长蘅题画曰：“武林城中招提之胜，当以云居为最。山门前后皆长松，参天蔽日，相传以为中峰手植，岁久，浸淫为寺僧剪伐，什不存一，见之辄有老成凋谢之感。去年五月，自小筑至清波访友寺中，落日坐长廊，沽酒小饮已，裴回城上，望凤凰南屏诸山，沿月踏影而归。翌日，遂为孟旸画此，殊可思也。”</p>
<p>　　李流芳《云居山红叶记》：</p>
<p>　　余中秋看月于湖上者三，皆不及待红叶而归。前日舟过塘栖，见数树丹黄可爱，跃然思灵隐、莲峰之约，今日始得一践。及至湖上，霜气未遍，云居山头，千树枫桕尚未有酣意，岂余与红叶缘尚悭与？因忆往岁忍公有代红叶招余诗，余亦率尔有答，聊记于此：“二十日西湖，领略犹未了。一朝别尔归，此游殊草草。当我欲别时，千山秋已老。更得少日留，霜酣变林杪。子常为我言，灵隐枫叶好。千红与万紫，乱插向晴昊。烂然列锦锈，森然建旂旐。一生未得见，何异说食饱。”</p>
<p>　　高启《宿幻住栖霞台》诗：</p>
<p><center><font color="DeepPink" style="font-weight:bold;">窗白鸟声晓，残钟渡溪水。此生幽梦回，独在空山里。<br>松岩留佛灯，叶地响僧履。予心方湛寂，闲卧白云起。</font></center></p>

<p>　　夏原吉《云居庵》诗：</p>
<p><center><font color="DeepPink" style="font-weight:bold;">谁辟云居境，峨峨瞰古城。两湖晴送碧，三竺晓分青。<br>经锁千函妙，钟鸣万户惊。此中真可乐，何必访蓬瀛。</font></center></p>

<p>　　徐渭《云居庵松下眺城南》诗：（城下有瞽目者善弹词。）</p>
<p><center><font color="DeepPink" style="font-weight:bold;">夕照不曾残，城头月正团。霞光翻鸟堕，江色上松寒。<br>市客屠俱集，高空醉屡看。何妨高渐离，抱却筑来弹。</font></center></p>

<hr>

<h2 id="施公庙"><a href="#施公庙" class="headerlink" title="施公庙"></a>施公庙</h2><p>　　施公庙在石乌龟巷，其神为施全，宋殿前小校也。绍兴二十年二月朔，秦桧入朝，乘肩舆过望仙桥，全挟长刃遮道刺之，透革不中，桧斩之于市，观者如堵墙，中有一人大言曰：“此不了汉，不斩何为！”此语甚快。秦桧奸恶，天下万世人皆欲杀之，施全刺之，亦天下万世中一人也。其心其事，原不为岳鄂王起见，今传奇以全为鄂王部将，而岳坟以全入之翊忠祠，则施全此举，反不公不大矣。后人祀公于此，而不配享岳坟，深得施公之心矣。</p>
<p>　　张岱《施公庙》诗：</p>
<p>　　施殿司，不了汉，刺虎不伤蛇不断。受其反噬齿利剑，杀人媚人报可汗。厉鬼街头白昼现，老奸至此揜其面。邀呼簇拥遮车幔，弃尸漂泊钱塘岸。怒卷胥涛走雷电，雪巘移来天地变。</p>
<hr>

<h2 id="三茅观"><a href="#三茅观" class="headerlink" title="三茅观"></a>三茅观</h2><p>　　三茅观在吴山西南。三茅者，兄弟三人，长曰盈，次曰固，季曰衷，秦初咸阳人也。得道成仙，自汉以来，即崇祀之。第观中三像，一立、一坐、一卧，不知何说。以意度之，或以行立坐卧，皆是修炼功夫，教人不可蹉过耳。宋绍兴二十年，因东京旧名，赐额曰宁寿观。元至元间毁，明洪武初重建。成化十年建昊天阁。嘉靖三十五年，总制胡宗宪以平岛夷功，奏建真武殿。万历二十一年，司礼孙隆重修，并建钟翠亭、三义阁。相传观中有褚遂良小楷《阴符经》墨迹。景定庚申，宋理宗以贾似道有江汉功，赐金帛巨万，不受，诏就本观取《阴符经》，以酬其功。此事殊韵，第不应于贾似道当之耳。余尝谓曹操、贾似道千古奸雄，乃诗文中之有曹孟德，书画中之有贾秋壑，觉其罪业滔天，减却一半。方晓诗文书画，乃能忏悔恶人如此。凡人一窍尚通，可不加意诗文，留心书画哉？</p>
<p>　　徐渭《三茅观观潮》诗：</p>
<p><center><font color="DeepPink" style="font-weight:bold;">黄幡绣字金铃重，仙人夜语骑青凤。<br>宝树攒攒摇绿波，海门数点潮头动。<br>海神罢舞回腰窄，天地有身存不得。<br>谁将练带括秋空？谁将古概量春雪？<br>黑鳌载地几万年，昼夜一身神血干。<br>升沉不守瞬息事，人间白浪今如此。<br>白日高高惨不光，冷虹随身萦城隍。<br>城中那得知城外，却疑寒色来何方。<br>鹿苑草长文殊死，狮子随人吼祗树。<br>吴山石头坐秋风，带着高冠拂云雾。</font></center></p>

<p>　　又《三茅观眺雪》诗：</p>
<p><center><font color="DeepPink" style="font-weight:bold;">高会集黄冠，琳宫夜坐阑。梅芳成蕊易，雪谢作花难。<br>檐月沉怀暖，江峰入坐寒。暮鸦惊炬火，飞去破烟岚。</font></center></p>

<hr>

<h2 id="紫阳庵"><a href="#紫阳庵" class="headerlink" title="紫阳庵"></a>紫阳庵</h2><p>　　紫阳庵在瑞石山。其山秀石玲珑，岩窦窈窕。宋嘉定间，邑人胡杰居此。元至元间，道士徐洞阳得之，改为紫阳庵。其徒丁野鹤修炼于此。一日，召其妻王守素入山，付偈云：“懒散六十年，妙用无人识。顺逆俱两忘，虚空镇长寂。”遂抱膝而逝。守素乃奉尸而漆之，端坐如生。妻亦束发为女冠，不下山者二十年。今野鹤真身在殿亭之右。亭中名贤留题甚众。其庵久废，明正统甲子，道士范应虚重建，聂大年为记。万历三十一年，布政史继辰范涞构空翠亭，撰《紫阳仙迹记》，绘其图景并名公诗，并勒石亭中。<br>　<br>　　李流芳《题紫阳庵画》：</p>
<p>　　南山自南高峰逦迤而至城中之吴山，石皆奇秀一色，如龙井、烟霞、南屏、万松、慈云、胜果、紫阳，一岩一壁，皆可累日盘桓。而紫阳精巧，俯仰位置，一一如人意中，尤奇也。余己亥岁与淑士同游，后数至湖上，以畏入城市，多放浪两山间，独与紫阳隔阔。辛亥偕方回访友云居，乃复一至，盖不见十余年，所往来于胸中者，竟失之矣。山水绝胜处，每恍惚不自持，强欲捉之，纵之旋去。此味不可与不知痛痒者道也。余画紫阳时，又失紫阳矣。岂独紫阳哉，凡山水皆不可画，然不可不画也，存其恍惚而已矣。书之以发孟旸一笑。</p>
<p>　　袁宏道《紫阳宫小记》：</p>
<p>　　余最怕入城。吴山在城内，以是不得遍观，仅匆匆一过紫阳宫耳。紫阳宫石，玲珑窈窕，变态横出，湖石不足方比，梅花道人一幅活水墨也。奈何辱之郡郭之内，使山林懒僻之人亲近不得，可叹哉。</p>
<p>　　王稚登《紫阳庵丁真人祠》诗：</p>
<p><center><font color="DeepPink" style="font-weight:bold;">丹壑断人行，琪花洞里生。乱崖兼地破，群象逐峰成。<br>一石一云气，无松无水声。丁生化鹤处，蜕骨不胜情。</font></center></p>

<p>　　董其昌《题紫阳庵》诗：</p>
<p><center><font color="DeepPink" style="font-weight:bold;">初邻尘市点灵峰，径转幽深绀殿重。<br>古洞经春犹闷雪，危厓百尺有欹松。<br>清猿静叫空坛月，归鹤愁闻故国钟。<br>石髓年来成汗漫，登临须愧羽人踪。</font></center></p>

<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/西湖梦寻/" rel="tag"><i class="fa fa-tag"></i> 西湖梦寻</a>
          </div>

        


        
    <div class="post-nav">
      <div class="post-nav-item">
    <a href="/古香古色/西湖梦寻/西湖梦寻_4/" rel="prev" title="西湖梦寻 - 卷四 ‧ 西湖南路">
      <i class="fa fa-chevron-left"></i> 西湖梦寻 - 卷四 ‧ 西湖南路
    </a></div>
      <div class="post-nav-item">
    <a href="/古香古色/长物志/长物志_01/" rel="next" title="长物志 - 卷一 ‧ 室庐">
      长物志 - 卷一 ‧ 室庐 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#西溪"><span class="nav-text">西溪</span></a></li><li class="nav-item nav-level-2"><a class="nav-link" href="#虎跑泉"><span class="nav-text">虎跑泉</span></a></li><li class="nav-item nav-level-2"><a class="nav-link" href="#凤凰山"><span class="nav-text">凤凰山</span></a></li><li class="nav-item nav-level-2"><a class="nav-link" href="#宋大内"><span class="nav-text">宋大内</span></a></li><li class="nav-item nav-level-2"><a class="nav-link" href="#梵天寺"><span class="nav-text">梵天寺</span></a></li><li class="nav-item nav-level-2"><a class="nav-link" href="#胜果寺"><span class="nav-text">胜果寺</span></a></li><li class="nav-item nav-level-2"><a class="nav-link" href="#五云山"><span class="nav-text">五云山</span></a></li><li class="nav-item nav-level-2"><a class="nav-link" href="#云牺"><span class="nav-text">云牺</span></a></li><li class="nav-item nav-level-2"><a class="nav-link" href="#六和塔"><span class="nav-text">六和塔</span></a></li><li class="nav-item nav-level-2"><a class="nav-link" href="#镇海楼"><span class="nav-text">镇海楼</span></a></li><li class="nav-item nav-level-2"><a class="nav-link" href="#伍公祠"><span class="nav-text">伍公祠</span></a></li><li class="nav-item nav-level-2"><a class="nav-link" href="#城隍庙"><span class="nav-text">城隍庙</span></a></li><li class="nav-item nav-level-2"><a class="nav-link" href="#火德庙"><span class="nav-text">火德庙</span></a></li><li class="nav-item nav-level-2"><a class="nav-link" href="#芙蓉石"><span class="nav-text">芙蓉石</span></a></li><li class="nav-item nav-level-2"><a class="nav-link" href="#云居庵"><span class="nav-text">云居庵</span></a></li><li class="nav-item nav-level-2"><a class="nav-link" href="#施公庙"><span class="nav-text">施公庙</span></a></li><li class="nav-item nav-level-2"><a class="nav-link" href="#三茅观"><span class="nav-text">三茅观</span></a></li><li class="nav-item nav-level-2"><a class="nav-link" href="#紫阳庵"><span class="nav-text">紫阳庵</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">碧水远连深洞府，红尘平没老乾坤</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1765</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">9</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">109</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="//cdn.jsdelivr.net/npm/jquery@3/dist/jquery.min.js"></script>
  <script src="//cdn.jsdelivr.net/gh/fancyapps/fancybox@3/dist/jquery.fancybox.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
