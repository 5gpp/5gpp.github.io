<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">
  <link rel="stylesheet" href="//cdn.jsdelivr.net/gh/fancyapps/fancybox@3/dist/jquery.fancybox.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":true,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="秦楼　　秦楼初名水明楼，东坡建，常携朝云至此游览。壁上有三诗，为坡公手迹。过楼数百武，为镜湖楼，白乐天建。宋时宦杭者，行春则集柳洲亭，竞渡则集玉莲亭，登高则集天然图画阁，看雪则集孤山寺，寻常宴客则集镜湖楼。兵燹之后，其楼已废，变为民居。 　　苏轼《水明楼》诗： 黑云翻墨未遮山，白雨跳珠乱入船。卷地风来忽吹散，望湖楼下水连天。放生鱼鸟逐人来，无主荷花到处开。水浪能令山俯仰，风帆似与月装回。未成大隐成">
<meta name="keywords" content="西湖梦寻">
<meta property="og:type" content="article">
<meta property="og:title" content="西湖梦寻 - 卷三 ‧ 西湖中路">
<meta property="og:url" content="http://5gpp.github.io/古香古色/西湖梦寻/西湖梦寻_3/index.html">
<meta property="og:site_name" content="横波书苑">
<meta property="og:description" content="秦楼　　秦楼初名水明楼，东坡建，常携朝云至此游览。壁上有三诗，为坡公手迹。过楼数百武，为镜湖楼，白乐天建。宋时宦杭者，行春则集柳洲亭，竞渡则集玉莲亭，登高则集天然图画阁，看雪则集孤山寺，寻常宴客则集镜湖楼。兵燹之后，其楼已废，变为民居。 　　苏轼《水明楼》诗： 黑云翻墨未遮山，白雨跳珠乱入船。卷地风来忽吹散，望湖楼下水连天。放生鱼鸟逐人来，无主荷花到处开。水浪能令山俯仰，风帆似与月装回。未成大隐成">
<meta property="og:locale" content="zh-CN">
<meta property="og:updated_time" content="2020-06-22T23:57:09.856Z">
<meta name="twitter:card" content="summary">
<meta name="twitter:title" content="西湖梦寻 - 卷三 ‧ 西湖中路">
<meta name="twitter:description" content="秦楼　　秦楼初名水明楼，东坡建，常携朝云至此游览。壁上有三诗，为坡公手迹。过楼数百武，为镜湖楼，白乐天建。宋时宦杭者，行春则集柳洲亭，竞渡则集玉莲亭，登高则集天然图画阁，看雪则集孤山寺，寻常宴客则集镜湖楼。兵燹之后，其楼已废，变为民居。 　　苏轼《水明楼》诗： 黑云翻墨未遮山，白雨跳珠乱入船。卷地风来忽吹散，望湖楼下水连天。放生鱼鸟逐人来，无主荷花到处开。水浪能令山俯仰，风帆似与月装回。未成大隐成">

<link rel="canonical" href="http://5gpp.github.io/古香古色/西湖梦寻/西湖梦寻_3/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>西湖梦寻 - 卷三 ‧ 西湖中路 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">85</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-photos">

    <a href="/photos/" rel="section"><i class="fa fa-fw fa-camera-retro"></i>相册</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/古香古色/西湖梦寻/西湖梦寻_3/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="碧水远连深洞府，红尘平没老乾坤">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          西湖梦寻 - 卷三 ‧ 西湖中路
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2003-02-10 00:00:00" itemprop="dateCreated datePublished" datetime="2003-02-10T00:00:00+08:00">2003-02-10</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/古香古色/" itemprop="url" rel="index"><span itemprop="name">古香古色</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>11k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>10 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <h2 id="秦楼"><a href="#秦楼" class="headerlink" title="秦楼"></a>秦楼</h2><p>　　秦楼初名水明楼，东坡建，常携朝云至此游览。壁上有三诗，为坡公手迹。过楼数百武，为镜湖楼，白乐天建。宋时宦杭者，行春则集柳洲亭，竞渡则集玉莲亭，登高则集天然图画阁，看雪则集孤山寺，寻常宴客则集镜湖楼。兵燹之后，其楼已废，变为民居。</p>
<p>　　苏轼《水明楼》诗：</p>
<p><center><font color="DeepPink" style="font-weight:bold;">黑云翻墨未遮山，白雨跳珠乱入船。<br>卷地风来忽吹散，望湖楼下水连天。<br>放生鱼鸟逐人来，无主荷花到处开。<br>水浪能令山俯仰，风帆似与月装回。<br>未成大隐成中隐，可得长闲胜暂闲。<br>我本无家更焉往，故乡无此好湖山。</font></center></p>

<hr>

<h2 id="片石居"><a href="#片石居" class="headerlink" title="片石居"></a>片石居</h2><p>　　由昭庆缘湖而西，为餐香阁，今名片石居。閟阁精庐，皆韵人别墅。其临湖一带，则酒楼茶馆，轩爽面湖，非惟心胸开涤，亦觉日月清朗。张谓“昼行不厌湖上山，夜坐不厌湖上月”，则尽之矣。再去则桃花港，其上为石函桥，唐刺史李邺侯所建，有水闸泄湖水以入古荡。沿东西马塍、羊角埂，至归锦桥，凡四派焉。白乐天记云：“北有石函，南有笕，决湖水一寸，可溉田五十余顷。”闸下皆石骨磷磷，出水甚急。</p>
<p>　　徐渭《八月十六片石居夜泛》词：</p>
<p><center><font color="DeepPink" style="font-weight:bold;">月倍此宵多，杨柳芙蓉夜色蹉。鸥鹫不眠如昼里，舟过，向前惊换几汀莎。<br>筒酒觅稀荷，唱尽塘栖《白苎歌》。天为红妆重展镜，如磨，渐照胭脂奈褪何。</font></center></p>

<hr>

<h2 id="十锦塘"><a href="#十锦塘" class="headerlink" title="十锦塘"></a>十锦塘</h2><p>　　十锦塘，一名孙堤，在断桥下。司礼太监孙隆于万历十七年修筑。堤阔二丈，遍植桃柳，一如苏堤。岁月既多，树皆合抱。行其下者，枝叶扶苏，漏下月光，碎如残雪。意向言断桥残雪，或言月影也。苏堤离城远，为清波孔道，行旅甚稀。孙堤直达西泠，车马游人，往来如织。兼以西湖光艳，十里荷香，如入山阴道上，使人应接不暇。湖船小者，可入里湖，大者缘堤倚徙，由锦带桥循至望湖亭，亭在十锦塘之尽。渐近孤山，湖面宽厂。孙东瀛修葺华丽，增筑露台，可风可月，兼可肆筵设席。笙歌剧戏，无日无之。今改作龙王堂，旁缀数楹，咽塞离披，旧景尽失。再去，则孙太监生祠，背山面湖，颇极壮丽。近为卢太监舍以供佛，改名卢舍庵，而以孙东瀛像置之佛龛之后。孙太监以数十万金钱装塑西湖，其功不在苏学士之下，乃使其遗像不得一见湖光山色，幽囚面壁，见之大为鲠闷。</p>
<p>　　袁宏道《断桥望湖亭小记》：</p>
<p>　　湖上由断桥至苏公堤一带，绿烟红雾，弥漫二十余里。歌吹为风，粉汗为雨，罗绔之盛，多于堤畔之柳，艳冶极矣。然杭人游湖，止午、未、申三时，其实湖光染翠之工，山岚设色之妙，全在朝日始出、夕舂未下，始极其浓媚。月景尤为清艳，花态柳情，山容水意，别是一种趣味。</p>
<p>　　此乐留与山僧游客受用，安可为俗士道哉！望湖亭即断桥一带，堤甚工致，比苏公堤犹美。夹道种绯桃、垂柳、芙蓉、山茶之属二十余种。堤边白石砌如玉，布地皆软沙如茵。杭人曰：“此内使孙公所修饰也。”此公大是西湖功德主。自昭庆、天竺、净慈、龙井及山中庵院之属，所施不下数十万。余谓白、苏二公，西湖开山古佛，此公异日伽蓝也。“腐儒，几败乃公事！”可厌！可厌！</p>
<p>　　张京元《断桥小记》：</p>
<p>　　西湖之胜，在近；湖之易穷，亦在近。朝车暮舫，徒行缓步，人人可游，时时可游。而酒多于水，肉高于山，春时肩摩趾错，男女杂沓，以挨簇为乐。无论意不在山水，即桃容柳眼，自与东风相倚，游者何曾一着眸子也。</p>
<p>　　李流芳《断桥春望图题词》：</p>
<p>　　往时至湖上，从断桥一望，便魂消欲死。还谓所知，湖之潋滟熹微，大约如晨光之着树，明月之入庐。盖山水映发，他处即有澄波巨浸，不及也。壬子正月，以访旧重至湖上，辄独往断桥，裴回终日，翌日为杨谶西题扇云：“十里西湖意，都来到断桥。寒生梅萼小，春入柳丝娇。乍见应疑梦，重来不待招。故人知我否，吟望正萧条。”又明日作此图。小春四月，同孟旸、子与夜话，题此。</p>
<p>　　谭元春《湖霜草序》：</p>
<p>　　予以己未九月五日至西湖，不寓楼阁，不舍庵刹，而以琴尊书札，托一小舟。而舟居之妙，在五善焉。舟人无酬答，一善也。昏晓不爽其候，二善也。访客登山，恣意所如，三善也。入断桥，出西泠，午眠夕兴，四善也。残客可避，时时移棹，五善也。挟此五善，以长于湖。僧上凫下，觞止茗生，篙楫因风，渔茭聚火。盖以朝山夕水，临涧对松，岸柳池莲，藏身接友，早放孤山，晚依宝石，足了吾生，足济吾事矣。</p>
<p>　　王叔杲《十锦塘》诗：</p>
<p><center><font color="DeepPink" style="font-weight:bold;">横截平湖十里天，锦桥春接六桥烟。<br>芳林花发霞千树，断岸光分月两川。<br>几度觞飞堤外景，一清棹发镜中船。<br>奇观妆点知谁力，应有歌声被管弦。</font></center></p>

<p>　　白居易《望湖楼》诗：</p>
<p><center><font color="DeepPink" style="font-weight:bold;">尽日湖亭卧，心闲事亦稀。起因残醉醒，坐待晚凉归。<br>松雨飘苏帽，江风透葛衣。柳堤行不厌，沙软絮霏霏。</font></center></p>

<p>　　徐渭《望湖亭》诗：</p>
<p><center><font color="DeepPink" style="font-weight:bold;">亭上望湖水，晶光淡不流。镜宽万影落，玉湛一矶浮。<br>寒入沙芦断，烟生野鹜投。若从湖上望，翻羡此亭幽。</font></center></p>

<p>　　张岱《西湖七月半记》：</p>
<p>　　西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒，声光相乱，名为看月而实不见月者，看之。其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之。其一，亦船亦声歌，名妓闲僧，浅酌低唱，弱管轻丝，竹肉相发，亦在月下，亦看月，而欲人看其看月者，看之。其一，不舟不车，不衫不帻，酒醉饭饱，呼群三五，挤入人丛，昭庆、断桥，嘄枭呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之。其一，小船轻幌，净几暖炉，茶铛旋煮，素瓷静递，好友佳人，邀月同坐，或匿影树下，或逃嚣里湖，看月而人不见其看月之态，亦不作意看月者，看之。</p>
<p>　　杭人游湖，巳出酉归，避月如仇，是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去，轿夫叫船上人，怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。</p>
<p>　　吾辈始舣舟近岸，断桥石磴始凉，席其上，呼客纵饮。此时，月如镜新磨，山复整妆，湖复靧面。向之浅斟低唱者出，匿影树下者亦出，吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟，酣睡于十里荷花之中，香气拍人，清梦甚惬。</p>
<hr>

<h2 id="孤山"><a href="#孤山" class="headerlink" title="孤山"></a>孤山</h2><p>　　《水经注》曰：水黑曰卢，不流曰奴；山不连陵曰孤。梅花屿介于两湖之间，四面岩峦，一无所丽，故曰孤也。是地水望澄明，皦焉冲照，亭观绣峙，两湖反景，若三山之倒水下。山麓多梅，为林和靖放鹤之地。林逋隐居孤山，宋真宗征之不就，赐号和靖处士。常畜双鹤，豢之樊中。逋每泛小艇，游湖中诸寺，有客来，童子开樊放鹤，纵入云霄，盘旋良久，逋必棹艇遄归，盖以鹤起为客至之验也。临终留绝句曰：“湖外青山对结庐，坟前修竹亦萧疏。茂陵他日求遗稿，犹喜曾无封禅书。”绍兴十六年建四圣延祥观，尽徙诸院刹及士民之墓，独逋墓诏留之，弗徙。至元，杨连真伽发其墓，唯端砚一、玉簪一。明成化十年，郡守李瑞修复之。天启间，有王道士欲于此地种梅千树。云间张侗初太史补《孤山种梅序》。</p>
<p>　　袁宏道《孤山小记》：<br>　　孤山处士，妻梅子鹤，是世间第一种便宜人。我辈只为有了妻子，便惹许多闲事，撇之不得，傍之可厌，如衣败絮行荆棘中，步步牵挂。近日雷峰下有虞僧儒，亦无妻室，殆是孤山后身。所著《溪上落花诗》，虽不知于和靖如何，然一夜得百五十首，可谓迅捷之极。至于食淡参禅，则又加孤山一等矣，何代无奇人哉！</p>
<p>　　张京元《孤山小记》：<br>　　孤山东麓，有亭翼然。和靖故址，今悉编篱插棘。诸巨家规种桑养鱼之利，然亦赖其稍葺亭榭，点缀山容。楚人之弓，何问官与民也。</p>
<p>　　又《萧照画壁》：<br>　　西湖凉堂，绍兴间所构。高宗将临观之。有素壁四堵，高二丈，中贵人促萧照往绘山水。照受命，即乞尚方酒四斗，夜出孤山，每一鼓即饮一斗，尽一斗则一堵已成，而照亦沉醉。上至，览之叹赏，宣赐金帛。</p>
<p>　　沈守正《孤山种梅疏》：<br>　　西湖之上，葱蒨亲人，亦爽朗易尽。独孤山盘郁重湖之间，水石草木皆有幽色。唐时楼阁参差，诗歌点缀，冠于两湖。读“不雨山常润，无云水自阴”之句，犹可想见当时。道孤山者，不径西泠，必沿湖水，不似今从望湖折阛阓而入也。此地尚有古梅偃蹇，云是和靖故居。</p>
<p>　　李流芳《题孤山夜月图》：<br>　　曾与印持诸兄弟醉后泛小艇，从孤山而归。时月初上新堤，柳枝皆倒影湖中，空明摩荡，如镜中，复如画中。久怀此胸臆，壬子在小筑，忽为孟旸写出，真画中矣。</p>
<p>　　苏轼《书林逋诗后》：</p>
<p><center><font color="DeepPink" style="font-weight:bold;">吴侬生长湖山曲，呼吸湖光饮山渌。<br>不论世外隐君子，佣儿贩妇皆冰玉。<br>先生可是绝俗人，神清骨冷无由俗。<br>我不识见曾梦见，瞳子了然光可烛。<br>遗篇妙字处处有，步绕西湖看不足。<br>诗如东野不言寒，书似西台差少肉。<br>平生高节已难继，将死微言犹可录。<br>自言不作封禅书，更肯悲吟白头曲。<br>我笑吴人不好事，好作祠堂傍修竹。<br>不然配食水仙王，一盏寒泉荐秋菊。</font></center></p>

<p>　　张祜《孤山》诗：</p>
<p><center><font color="DeepPink" style="font-weight:bold;">楼台耸碧岑，一径入湖心。不雨山常润，无云水自阴。<br>断桥荒藓合，空院落花深。犹忆西窗月，钟声出北林。</font></center></p>

<p>　　徐渭《孤山玩月》诗：</p>
<p><center><font color="DeepPink" style="font-weight:bold;">湖水淡秋空，练色澄初静。倚棹激中流，幽然适吾性。<br>举酒忽见月，光与波相映。西子拂淡妆，遥岚挂孤镜。<br>座客本玉姿，照耀几筵莹。暇时吐高怀，四座尽倾听。<br>却言处士疏，徒抱梅花咏。如以径寸鱼，蹄涔即成泳。<br>论久兴弥洽，返棹堤逾迥。自顾纵清谈，何嫌麾尘柄。</font></center></p>

<p>　　卓敬《孤山种梅》诗：</p>
<p><center><font color="DeepPink" style="font-weight:bold;">风流东阁题诗客，潇洒西湖处士家。<br>雪冷江深无梦到，自锄明月种梅花。</font></center></p>

<p>　　王稚登《赠林纯卿卜居孤山》诗：</p>
<p><center><font color="DeepPink" style="font-weight:bold;">藏书湖上屋三间，松映轩窗竹映关。<br>引鹤过桥看雪去，送僧归寺带云还。<br>轻红荔子家千里，疏影梅花水一湾。<br>和靖高风今已远，后人犹得住孤山。</font></center></p>

<p>　　陈鹤《题孤山林隐君祠》诗：</p>
<p><center><font color="DeepPink" style="font-weight:bold;">孤山春欲半，犹及见梅花。笑踏王孙草，闲寻处士家。<br>尘心莹水镜，野服映山霞。岩壑长如此，荣名岂足夸。</font></center></p>

<p>　　王思任《孤山》诗：</p>
<p><center><font color="DeepPink" style="font-weight:bold;">淡水浓山画里开，无船不署好楼台。<br>春当花月人如戏，烟入湖灯声乱催。<br>万事贤愚同一醉，百年修短未须哀。<br>只怜逋老栖孤鹤，寂寞寒篱几树梅。</font></center></p>

<p>　　张岱《补孤山种梅叙》：<br>　　盖闻地有高人，品格与山川并重；亭遗古迹，梅花与姓氏俱香。名流虽以代迁，胜事自须人补。在昔西泠逸老，高洁韵同秋水，孤清操比寒梅。疏影横斜，远映西湖清浅；暗香浮动，长陪夜月黄昏。今乃人去山空，依然水流花放。瑶葩洒雪，乱飘冢上苔痕；玉树迷烟，恍堕林间鹤羽。兹来韵友，欲步前贤，补种千梅，重修孤屿。凌寒三友，早连九里松篁；破腊一枝，远谢六桥桃柳。伫想水边半树，点缀冰花；待将雪后横枝，低昂铁干。美人来自林下，高士卧于山中。白石苍崖，拟筑草亭招放鹤；浓山淡水，闲锄明月种梅花。有志竟成，无约不践。将与罗浮争艳，还期庾岭分香。实为林处士之功臣，亦是苏长公之胜友。吾辈常劳梦想，应有宿缘。哦曲江诗（曲江张九龄有《庭梅吟》），便见孤芳风韵；读广平赋，尚思铁石心肠。共策灞水之驴，且向断桥踏雪；遥瞻漆园之蝶，群来林墓寻梅。莫负佳期，用追芳躅。</p>
<p>　　张岱《林和靖墓柱铭》：</p>
<p><center><font color="DeepPink" style="font-weight:bold;">云出无心，谁放林间双鹤。<br>月明有意，即思冢上孤梅。</font></center></p>

<hr>

<h2 id="关王庙"><a href="#关王庙" class="headerlink" title="关王庙"></a>关王庙</h2><p>　　北山两关王庙。其近岳坟者，万历十五年为杭民施如忠所建。如忠客燕，涉潞河，飓风作，舟将覆，恍惚见王率诸河神拯救获免，归即造庙祝之，并祀诸河神。冢宰张瀚记之。</p>
<p>　　其近孤山者，旧祠卑隘。万历四十二年，金中丞为导首鼎新之。太史董其昌手书碑石记之，其词曰：“西湖列刹相望，梵宫之外，其合于祭法者，岳鄂王、于少保与关神而三尔。甲寅秋，神宗皇帝梦感圣母中夜传诏，封神为伏魔帝君，易兜鍪而衮冕，易大纛而九斿。五帝同尊，万灵受职。视操、懿、莽、温偶奸大物，生称贼臣，死堕下鬼，何啻天渊。顾旧祠湫隘，不称诏书播告之意。金中丞父子爰议鼎新，时维导首，得孤山寺旧址，度材垒土，勒墙墉，庄像设，先后三载而落成。中丞以余实倡议，属余记之。余考孤山寺，且名永福寺。</p>
<p>　　唐长庆四年，有僧刻《法华》于石壁。会元微之以守越州，道出杭，而杭守白乐天为作记。有九诸侯率钱助工，其盛如此。</p>
<p>　　成毁有数，金石可磨，越数百年而祠帝君。以释典言之，则旧寺非所谓现天大将军身，而今祠非所谓现帝释身者耶。至人舍其生而生在，杀其身而身存。孔曰成仁，孟曰取义，与《法华》一大事之旨何异也。彼谓忠臣义士犹待坐蒲团、修观行而后了生死者，妄矣。然则石壁岿然，而石经初未泐也。顷者四川歼叛，神为助力，事达宸聪，非同语怪。惟辽西黠卤尚缓天诛，帝君能报曹而有不报神宗者乎？左挟鄂王，右挟少保，驱雷部，掷火铃，昭陵之铁马嘶风，蒋庙之塑兵濡露，谅荡魔皆如蜀道矣。先是金中丞抚闽，藉神之告，屡歼倭夷，上功盟府，故建祠之费，视众差巨，盖有夙意云。”寺中规制精雅，庙貌庄严，兼之碑碣清华，柱联工确，一以文理为之，较之施庙，其雅俗真隔霄壤。</p>
<p>　　董其昌《孤山关王庙柱铭》：</p>
<p><center><font color="DeepPink" style="font-weight:bold;">忠能择主，鼎足分汉室君臣。<br>德必有邻，把臂呼岳家父子。</font></center></p>

<p>　　宋兆禴《关帝庙柱联》：</p>
<p><center><font color="DeepPink" style="font-weight:bold;">从真英雄起家，直参圣贤之位。<br>    以大将军得度，再现帝王之身。</font></center></p>

<p>　　张岱《关帝庙柱对》：</p>
<p><center><font color="DeepPink" style="font-weight:bold;">统系让偏安，当代天王归汉室。<br>春秋明大义，后来夫子属关公。</font></center></p>

<hr>

<h2 id="苏小小墓"><a href="#苏小小墓" class="headerlink" title="苏小小墓"></a>苏小小墓</h2><p>　　苏小小者，南齐时钱塘名妓也。貌绝青楼，才空士类，当时莫不艳称。以年少早卒，葬于西泠之坞。芳魂不殁，往往花间出现。宋时有司马槱者，字才仲，在洛下梦一美人搴帷而歌，问其名，曰：西陵苏小小也。问歌何曲？曰：《黄金缕》。后五年，才仲以东坡荐举，为秦少章幕下官，因道其事。少章异之，曰：“苏小之墓，今在西泠，何不酹酒吊之。”才仲往寻其墓拜之。是夜，梦与同寝，曰：妾愿酬矣。自是幽昏三载，才仲亦卒于杭，葬小小墓侧。</p>
<p>　　西陵苏小小诗：</p>
<p><center><font color="DeepPink" style="font-weight:bold;">妾乘油壁车，郎跨青骢马。<br>何处结同心，西陵松柏下。</font></center></p>

<p>　　又词：</p>
<p><center><font color="DeepPink" style="font-weight:bold;">妾本钱塘江上住，花落花开，不管流年度。燕于衔将春色去，纱窗几阵黄梅雨。<br>　　斜插玉梳云半吐，檀板轻敲，唱彻《黄金缕》。梦断彩云无觅处，夜凉明月生南浦。</font></center></p>

<p>　　李贺《苏小小》诗：<br>　　幽兰露，如啼眼。无物结同心，烟花不堪剪。草如茵，松如盖。风为裳，水为珮。油壁车，久相待。冷翠烛，劳光彩。西陵下，风吹雨。</p>
<p>　　沈原理《苏小小歌》：<br>　　歌声引回波，舞衣散秋影。梦断别青楼，千秋香骨冷。青铜镜里双飞鸾，饥乌吊月啼勾栏。风吹野火火不灭，山妖笑入狐狸穴。西陵墓下钱塘潮，潮来潮去夕复朝。墓前杨柳不堪折，春风自绾同心结。</p>
<p>　　元遗山《题苏小像》：</p>
<p><center><font color="DeepPink" style="font-weight:bold;">槐荫庭院宜清昼，帘卷香风透。美人图画阿谁留，都是宣和名笔内家收。<br>莺莺燕燕分飞后，粉浅梨花瘦。只除苏小不风流，斜插一枝萱草凤钗头。</font></center></p>

<p>　　徐渭《苏小小墓》诗：</p>
<p><center><font color="DeepPink" style="font-weight:bold;">一抔苏小是耶非，绣口花腮烂舞衣。<br>自古佳人难再得，从今比翼罢双飞。<br>薤边露眼啼痕浅，松下同心结带稀。<br>恨不颠狂如大阮，欠将一曲恸兵闺。</font></center></p>

<hr>

<h2 id="陆宣公祠"><a href="#陆宣公祠" class="headerlink" title="陆宣公祠"></a>陆宣公祠</h2><p>　　孤山何以祠陆宣公也？盖自陆少保炳为世宗乳母之子，揽权怙宠，自谓系出宣公，创祠祀之。规制宏厂，吞吐湖山。台榭之盛，概湖无比。炳以势焰，孰有美产，即思攫夺。旁有故锦衣王佐别墅壮丽，其孽子不肖，炳乃罗织其罪，勒以献产。捕及其母，故佐妾也。对簿时，子强辩。母膝行前，道其子罪甚详。子泣，谓母忍陷其死也。母叱之曰：“死即死，尚何说！”指炳座顾曰：“而父坐此非一日，作此等事亦非一日，而生汝不肖子，天道也，汝死犹晚！”炳颊发赤，趣遣之出，弗终夺。炳物故，祠没入官，以名贤得不废。隆庆间，御史谢廷杰以其祠后增祀两浙名贤，益以严光、林逋、赵忭、王十朋、吕祖谦、张九成、杨简、宋濂、王琦、章懋、陈选。会稽进士陶允宜以其父陶大临自制牌版，令人匿之怀中，窃置其旁。时人笑其痴孝。</p>
<p>　　祁彪佳《陆宣公祠》诗：</p>
<p><center><font color="DeepPink" style="font-weight:bold;">东坡佩服宣公疏，俎豆西冷蘋藻香。<br>泉石苍凉存意气，山川开涤见文章。<br>画工界画增金碧，庙貌巍峨见矞皇。<br>陆炳湖头夸势焰，崇韬乃敢认汾阳。</font></center></p>

<hr>

<h2 id="六一泉"><a href="#六一泉" class="headerlink" title="六一泉"></a>六一泉</h2><p>　　六一泉在孤山之南，一名竹阁，一名勤公讲堂。宋元祐六年，东坡先生与惠勤上人同哭欧阳公处也。勤上人讲堂初构，掘地得泉，东坡为作泉铭。以两人皆列欧公门下，此泉方出，适哭公讣，名以六一，犹见公也。其徒作石屋覆泉，且刻铭其上。南渡高宗为康王时，常使金，夜行，见四巨人执殳前驱。登位后，问方士，乃言紫薇垣有四大将，曰：天蓬、天猷、翊圣、真武。帝思报之，遂废竹阁，改延祥观，以祀四巨人。至元初，世祖又废观为帝师祠。泉没于二氏之居二百余年。元季兵火，泉眼复见，但石屋已圮，而泉铭亦为邻僧舁去。洪武初，有僧名行升者，锄荒涤垢，图复旧观。仍树石屋，且求泉铭，复于故处。乃欲建祠堂，以奉祀东坡、勤上人，以参寥故事，力有未逮。教授徐一夔为作疏曰：“睠兹胜地，实在名邦。勤上人于此幽栖，苏长公因之数至。迹分缁素，同登欧子之门；谊重死生，会哭孤山之下。惟精诚有感通之理，故山岳出迎劳之泉。名聿表于怀贤，忱式昭于荐菊。虽存古迹，必肇新祠。此举非为福田，实欲共成胜事。儒冠僧衲，请恢雅量以相成；山色湖光，行与高峰而共远。愿言乐助，毋诮滥竽。”</p>
<p>　　苏轼《六一泉铭》：<br>　　欧阳文忠公将老，自谓六一居士。予昔通守钱塘，别公于汝阴而南。公曰：“西湖僧惠勤甚文而长于诗。吾昔为《山中乐》三章以赠之。子闲于民事，求人于湖山间而不可得，则往从勤乎？”予到官三日，访勤于孤山之下，抵掌而论人物，曰：“六一公，天人也。人见其暂寓人间，而不知其乘云驭风，历五岳而跨沧海也。此邦之人，以公不一来为恨。公麾斥八极，何所不至。虽江山之胜，莫适为主，而奇丽秀绝之气，常为能文者用。故吾以为西湖盖公几案间一物耳。”勤语虽怪幻，而理有实然者。明年公薨，予哭于勤舍。又十八年，予为钱塘守，则勤亦化去久矣。访其旧居，则弟子二仲在焉。画公与勤像，事之如生。舍下旧无泉，予未至数月，泉出讲堂之后，孤山之趾，汪然溢流，甚白而甘。即其地凿岩架石为室。二仲谓：“师闻公来，出泉以相劳苦，公可无言乎？”乃取勤旧语，推本其意，名之曰“六一泉”。且铭之曰：“泉之出也，去公数千里，后公之没十八年，而名之曰‘六一’，不几于诞乎？曰：君子之泽，岂独五世而已，盖得其人，则可至于百传。常试与子登孤山而望吴越，歌山中之乐而饮此水，则公之遗风余烈，亦或见于此泉也。”</p>
<p>　　白居易《竹阁》诗：</p>
<p><center><font color="DeepPink" style="font-weight:bold;">晚坐松檐下，宵眠竹阁间。清虚当服药，幽独抵归山。<br>巧未能胜拙，忙应不及闲。无劳事修炼，只此是玄关。</font></center></p>

<hr>

<h2 id="葛岭"><a href="#葛岭" class="headerlink" title="葛岭"></a>葛岭</h2><p>　　葛岭者，葛仙翁稚川修仙地也。仙翁名洪，号抱朴子，句容人也。从祖葛玄，学道得仙术，传其弟子郑隐。洪从隐学，尽得其秘。上党鲍玄妻以女。咸和初，司徒导招补主簿，干宝荐为大著作，皆同辞。闻交趾出丹砂，独求为勾漏令。行至广州，刺史郑岳留之，乃炼丹于罗浮山中。如是者积年。一日，遗书岳曰：“当远游京师，克期便发。”岳得书，狼狈往别，而洪坐至日中，兀然若睡，卒年八十一。举尸入棺，轻如蝉蜕，世以为尸解仙去。智果寺西南为初阳台，在锦坞上，仙翁修炼于此。台下有投丹井，今在马氏园。宣德间大旱，马氏甃井得石匣一，石瓶四。匣固不可启。瓶中有丸药若芡实者，啖之，绝无气味，乃弃之。施渔翁独啖一枚，后年百有六岁。浚井后，水遂淤恶不可食，以石匣投之，清洌如故。</p>
<p>　　祁豸佳《葛岭》诗：</p>
<p><center><font color="DeepPink" style="font-weight:bold;">抱朴游仙去有年，如何姓氏至今传。<br>钓台千古高风在，汉鼎虽迁尚姓严。<br>勾漏灵砂世所稀，携来烹炼作刀圭。<br>若非渔子年登百，几使还丹变井泥。<br>平章甲第半湖边，日日笙歌入画船。<br>循州一去如烟散，葛岭依然还稚川。<br>葛岭孤山隔一丘，昔年放鹤此山头。<br>高飞莫出西山缺，岭外无人勿久留。</font></center></p>

<hr>

<h2 id="苏公堤"><a href="#苏公堤" class="headerlink" title="苏公堤"></a>苏公堤</h2><p>　　杭州有西湖，颍上亦有西湖，皆为名胜，而东坡连守二郡。其初得颍，颍人曰：“内翰只消游湖中，便可以了公事。”</p>
<p>　　秦太虚因作一绝云：“十里荷花菡萏初，我公身至有西湖。欲将公事湖中了，见说官闲事亦无。”后东坡到颍，有谢执政启云：“入参两禁，每玷北扉之荣；出典二帮，迭为西湖之长。”</p>
<p>　　故其在杭，请浚西湖，聚葑泥，筑长堤，自南之北，横截湖中，遂名苏公堤。夹植桃柳，中为六桥。南渡之后，鼓吹楼船，颇极华丽。后以湖水漱啮，堤渐凌夷。入明，成化以前，里湖尽为民业，六桥水流如线。正德三年，郡守杨孟瑛辟之，西抵北新堤为界，增益苏堤，高二丈，阔五丈三尺，增建里湖六桥，列种万柳，顿复旧观。久之，柳败而稀，堤亦就圮。</p>
<p>　　嘉靖十二年，县令王釴令犯罪轻者种桃柳为赎，红紫灿烂，错杂如锦。后以兵火，砍伐殆尽。万历二年，盐运使朱炳如复植杨柳，又复灿然。迨至崇祯初年，堤上树皆合抱。太守刘梦谦与士夫陈生甫辈时至。二月，作胜会于苏堤。城中括羊角灯、纱灯几万盏，遍挂桃柳树上，下以红毡铺地，冶童名妓，纵饮高歌。夜来万蜡齐烧，光明如昼。湖中遥望堤上万蜡，湖影倍之。萧管笙歌，沉沉昧旦。传之京师，太守镌级。</p>
<p>　　因想东坡守杭之日，春时每遇休暇，必约客湖上，早食于山水佳处。饭毕，每客一舟，令队长一人，各领数妓，任其所之。晡后鸣锣集之，复会望湖亭或竹阁，极欢而罢。至一、二鼓，夜市犹未散，列烛以归。城中士女夹道云集而观之。此真旷古风流，熙世乐事，不可复追也已。</p>
<p>　　张京元《苏堤小记》：<br>　　苏堤度六桥，堤两旁尽种桃柳，萧萧摇落。想二三月，柳叶桃花，游人阗塞，不若此时之为清胜。</p>
<p>　　李流芳《题两峰罢雾图》：<br>　　三桥龙王堂，望西湖诸山，颇尽其胜。烟林雾障，映带层叠；淡描浓抹，顷刻百态。非董、巨妙笔，不足以发其气韵。余在小筑时，呼小舟桨至堤上，纵步看山，领略最多。然动笔便不似甚矣，气韵之难言也。予友程孟旸《湖上题画》诗云：“风堤露塔欲分明，阁雨萦阴两未成。我试画君团扇上，船窗含墨信风行。”此景此诗，此人此画，俱属可想。癸丑八月清晖阁题。</p>
<p>　　苏轼《筑堤》诗：</p>
<p><center><font color="DeepPink" style="font-weight:bold;">六桥横截天汉上，北山始与南屏通。<br>忽惊二十五万丈，老葑席卷苍烟空。<br>昔日珠楼拥翠钿，女墙犹在草芊芊。<br>东风第六桥边柳，不见黄鹂见杜鹃。</font></center></p>

<p>　　又诗：</p>
<p>　　惠勤、惠思皆居孤山。苏子倅郡，以腊日访之，作诗云：</p>
<p><center><font color="DeepPink" style="font-weight:bold;">天欲雪时云满湖，楼台明灭山有无。<br>水清石出鱼可数，林深无人鸟相呼。<br>腊月不归对妻孥，名寻道人实自娱。<br>道人之居在何许，宝云山前路盘纡。<br>孤山孤绝谁肯庐，道人有道山不孤。<br>纸窗竹屋深自暖，拥褐坐睡依团蒲。<br>天寒路远愁仆夫，整驾催归及未晡。<br>出山回望云水合，但见野鹤盘浮屠。<br>兹游淡泊欢有余，到家恍如梦蘧蘧。<br>作诗火急追亡逋，清景一失后难摹。</font></center></p>

<p>　　王世贞《泛湖度六桥堤》诗：</p>
<p><center><font color="DeepPink" style="font-weight:bold;">拂幰莺啼出谷频，长堤夭矫跨苍旻。<br>六桥天阔争虹影，五马飙开散曲尘。<br>碧水乍摇如转盼，青山初沐竞舒颦。<br>莫轻杨柳无情思，谁是风流白舍人？</font></center></p>

<p>　　李鉴龙《西湖》诗：</p>
<p><center><font color="DeepPink" style="font-weight:bold;">花柳曾闻暗六桥，近来游舫甚萧条。<br>折残画阁堤边失，倒入山光波上摇。<br>秋水湖心眸一点，夜潭塔影黛双描。<br>兰亭感慨今移此，痴对雷峰话寂寥。</font></center></p>

<hr>

<h2 id="湖心亭"><a href="#湖心亭" class="headerlink" title="湖心亭"></a>湖心亭</h2><p>　　湖心亭旧为湖心寺，湖中三塔，此其一也。明弘治间，按察司佥事阴子淑秉宪甚厉。寺僧怙镇守中官，杜门不纳官长。阴廉其奸事，毁之，并去其塔。嘉靖三十一年，太守孙孟寻遗迹，建亭其上。露台亩许，周以石栏，湖山胜概，一览无遗。数年寻圮。万历四年，佥事徐廷祼重建。二十八年，司礼监孙东瀛改为清喜阁，金碧辉煌，规模壮丽，游人望之如海市蜃楼。烟云吞吐，恐滕王阁、岳阳楼俱无甚伟观也。春时，山景、睺罗、书画、古董，盈砌盈阶，喧阗扰嚷，声息不辨。夜月登此，阒寂凄凉，如入鲛宫海藏。月光晶沁，水气滃之，人稀地僻，不可久留。</p>
<p>　　张京元《湖心亭小记》：<br>　　湖心亭雄丽空阔。时晚照在山，倒射水面，新月挂东，所不满者半规，金盘玉饼，与夕阳彩翠重轮交网，不觉狂叫欲绝。恨亭中四字匾、隔句对联，填楣盈栋，安得借咸阳一炬，了此业障。</p>
<p>　　张岱《湖心亭小记》：<br>　　崇祯五年十二月，余住西湖。大雪三日，湖中人鸟声俱绝。是日更定矣，余拿一小舟，拥毳衣炉火，独往湖心亭看雪。雾淞沆砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。到亭上，有两人铺毡对坐，一童子烧酒，炉正沸。见余大惊喜，曰：“湖中焉得更有此人！”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者。”</p>
<p>　　胡来朝《湖心亭柱铭》：</p>
<p><center><font color="DeepPink" style="font-weight:bold;">四季笙歌，尚有穷民悲夜月。<br>六桥花柳，深无隙地种桑麻。</font></center></p>

<p>　　郑烨《湖心亭柱铭》：</p>
<p><center><font color="DeepPink" style="font-weight:bold;">亭立湖心，俨西子载扁舟，雅称雨奇睛好。<br>席开水面，恍东坡游赤壁，偏宜月白风清。</font></center></p>

<p>　　张岱《清喜阁柱对》：</p>
<p><center><font color="DeepPink" style="font-weight:bold;">如月当空，偶似微云点河汉。<br>在人为目，且将秋水剪瞳神。</font></center></p>

<hr>

<h2 id="放生池"><a href="#放生池" class="headerlink" title="放生池"></a>放生池</h2><p>　　宋时有放生碑，在宝石山下。盖天禧四年，王钦若请以西湖为放生池，禁民网捕，郡守王随为之立碑也。今之放生池，在湖心亭之南。外有重堤，朱栏屈曲，桥跨如虹，草树蓊翳，尤更岑寂。古云三潭印月，即其地也。春时游舫如鹜，至其地者，百不得一。其中佛舍甚精，复阁重楼，迷禽暗日，威仪肃洁，器钵无声。但恨鱼牢幽闭，涨腻不流，刿鬐缺鳞，头大尾瘠，鱼若能言，其苦万状。以理揆之，孰若纵壑开樊，听其游泳，则物性自遂，深恨俗僧难与解释耳。昔年余到云栖，见鸡鹅豚羖，共牢饥饿，日夕挨挤，堕水死者不计其数。余向莲池师再四疏说，亦谓未能免俗，聊复尔尔。后见兔鹿猢狲亦受禁锁，余曰：“鸡凫豚羖，皆藉食于人，若兔鹿猢狲，放之山林，皆能自食，何苦锁禁，待以胥縻。”莲师大笑，悉为撤禁，听其所之，见者大快。</p>
<p>　　陶望龄《放生池》诗：</p>
<p><center><font color="DeepPink" style="font-weight:bold;">介卢晓牛鸣，冶长识雀哕。吾愿天耳通，达此音声类。<br>群鱼泣妻妾，鸡鹜呼弟妹。不独死可哀，生离亦可慨。<br>闽语既嘤咿，吴听了难会。宁闻闽人肉，忍作吴人脍。<br>可怜登陆鱼，佥喁向人谇。人曰鱼口喑，鱼言人耳背。<br>何当破网罗，施之以无畏。昔有二勇者，操刀相与酤。<br>曰子我肉也，奚更求食乎。互割还互啖，彼尽我亦屠。<br>食彼同自食，举世嗤其愚。还语血食人，有以异此无？</font></center></p>

<p>　　吴越王钱缪于西湖上税渔，名“使宅渔”。一日，罗隐入谒，壁有磻溪垂钓图，王命题之。题云：“吕望当年展庙谟，直钩钓国又何如？假令身住西湖上，也是应供使宅鱼。”王即罢渔税。</p>
<p>　　放生池柱对：</p>
<p><center><font color="DeepPink" style="font-weight:bold;">天地一网罟，欲度众生谁解脱。<br>飞潜皆性命，但存此念即菩提。</font></center></p>

<hr>

<h2 id="醉白楼"><a href="#醉白楼" class="headerlink" title="醉白楼"></a>醉白楼</h2><p>　　杭州刺史白乐天啸傲湖山时，有野客赵羽者，湖楼最畅，乐天常过其家，痛饮竟日，绝不分官民体。羽得与乐天通往来，索其题楼。乐天即颜之曰“醉白”。在茅家埠，今改吴庄。一松苍翠，飞带如虬，大有古色，真数百年物。当日白公，想定盘礴其下。</p>
<p>　　倪元璐《醉白楼》诗：</p>
<p><center><font color="DeepPink" style="font-weight:bold;">金沙深处白公堤，太守行春信马蹄。<br>冶艳桃花供祗应，迷离烟柳藉提携。<br>闲时风月为常主，到处鸥凫是小傒。<br>野老偶然同一醉，山楼何必更留题。</font></center></p>

<hr>

<h2 id="小青佛舍"><a href="#小青佛舍" class="headerlink" title="小青佛舍"></a>小青佛舍</h2><p>　　小青，广陵人。十岁时遇老尼，口授《心经》，一过成诵。尼曰：“是儿早慧福薄，乞付我作弟子。”母不许。长好读书，解音律，善奕棋。误落武林富人，为其小妇。大妇奇妒，凌逼万状。一日携小青往天竺，大妇曰：“西方佛无量，乃世独礼大士，何耶？”小青曰：“以慈悲故耳。”大妇笑曰：“我亦慈悲若。”乃匿之孤山佛舍，令一尼与俱。小青无事，辄临池自照，好与影语，絮絮如问答，人见辄止。故其诗有“瘦影自临春水照，卿须怜我我怜卿”之句。后病瘵，绝粒，日饮梨汁少许，奄奄待尽。乃呼画师写照，更换再三，都不谓似。后画师注视良久，匠意妖纤。乃曰：“是矣。”以梨酒供之榻前，连呼：“小青！小青！”一恸而绝，年仅十八。遗诗一帙。大妇闻其死，立至佛舍，索其图并诗焚之，遽去。</p>
<p>　　小青《拜慈云阁》诗：</p>
<p><center><font color="DeepPink" style="font-weight:bold;">稽首慈云大士前，莫生西土莫生天。<br>愿将一滴杨枝水，洒作人间并蒂莲。</font></center></p>

<p>　　又《拜苏小小墓》诗：</p>
<p><center><font color="DeepPink" style="font-weight:bold;">西冷芳草绮粼粼，内信传来唤踏青。<br>杯酒自浇苏小墓，可知妾是意中人。</font></center></p>

<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/西湖梦寻/" rel="tag"><i class="fa fa-tag"></i> 西湖梦寻</a>
          </div>

        


        
    <div class="post-nav">
      <div class="post-nav-item">
    <a href="/古香古色/西湖梦寻/西湖梦寻_2/" rel="prev" title="西湖梦寻 - 卷二 ‧ 西湖西路">
      <i class="fa fa-chevron-left"></i> 西湖梦寻 - 卷二 ‧ 西湖西路
    </a></div>
      <div class="post-nav-item">
    <a href="/古香古色/西湖梦寻/西湖梦寻_4/" rel="next" title="西湖梦寻 - 卷四 ‧ 西湖南路">
      西湖梦寻 - 卷四 ‧ 西湖南路 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#秦楼"><span class="nav-text">秦楼</span></a></li><li class="nav-item nav-level-2"><a class="nav-link" href="#片石居"><span class="nav-text">片石居</span></a></li><li class="nav-item nav-level-2"><a class="nav-link" href="#十锦塘"><span class="nav-text">十锦塘</span></a></li><li class="nav-item nav-level-2"><a class="nav-link" href="#孤山"><span class="nav-text">孤山</span></a></li><li class="nav-item nav-level-2"><a class="nav-link" href="#关王庙"><span class="nav-text">关王庙</span></a></li><li class="nav-item nav-level-2"><a class="nav-link" href="#苏小小墓"><span class="nav-text">苏小小墓</span></a></li><li class="nav-item nav-level-2"><a class="nav-link" href="#陆宣公祠"><span class="nav-text">陆宣公祠</span></a></li><li class="nav-item nav-level-2"><a class="nav-link" href="#六一泉"><span class="nav-text">六一泉</span></a></li><li class="nav-item nav-level-2"><a class="nav-link" href="#葛岭"><span class="nav-text">葛岭</span></a></li><li class="nav-item nav-level-2"><a class="nav-link" href="#苏公堤"><span class="nav-text">苏公堤</span></a></li><li class="nav-item nav-level-2"><a class="nav-link" href="#湖心亭"><span class="nav-text">湖心亭</span></a></li><li class="nav-item nav-level-2"><a class="nav-link" href="#放生池"><span class="nav-text">放生池</span></a></li><li class="nav-item nav-level-2"><a class="nav-link" href="#醉白楼"><span class="nav-text">醉白楼</span></a></li><li class="nav-item nav-level-2"><a class="nav-link" href="#小青佛舍"><span class="nav-text">小青佛舍</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">碧水远连深洞府，红尘平没老乾坤</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1655</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">7</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">85</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="//cdn.jsdelivr.net/npm/jquery@3/dist/jquery.min.js"></script>
  <script src="//cdn.jsdelivr.net/gh/fancyapps/fancybox@3/dist/jquery.fancybox.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
