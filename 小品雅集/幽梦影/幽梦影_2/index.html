<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="《水浒传》是一部怒书，《西游记》是一部悟书，《金瓶梅》是一部哀书。  江含徵曰：不会看《金瓶梅》，而只学其淫，是爱东坡者，但喜吃东坡肉耳。殷日戒曰：《幽梦影》是一部快书。朱其恭曰：余谓《幽梦影》是一部趣书。   读书最乐，若读史书，则喜少怒多；究之怒处，亦乐处也。  张竹坡曰：读到喜、怒俱忘，是大乐境。陆云士曰：余尝有句云：“读《三国志》，无人不为刘；读《南宋书》，无人不冤岳。”第人不知怒处亦乐处">
<meta name="keywords" content="幽梦影">
<meta property="og:type" content="article">
<meta property="og:title" content="幽梦影 ‧ 二">
<meta property="og:url" content="http://5gpp.github.io/小品雅集/幽梦影/幽梦影_2/index.html">
<meta property="og:site_name" content="横波书苑">
<meta property="og:description" content="《水浒传》是一部怒书，《西游记》是一部悟书，《金瓶梅》是一部哀书。  江含徵曰：不会看《金瓶梅》，而只学其淫，是爱东坡者，但喜吃东坡肉耳。殷日戒曰：《幽梦影》是一部快书。朱其恭曰：余谓《幽梦影》是一部趣书。   读书最乐，若读史书，则喜少怒多；究之怒处，亦乐处也。  张竹坡曰：读到喜、怒俱忘，是大乐境。陆云士曰：余尝有句云：“读《三国志》，无人不为刘；读《南宋书》，无人不冤岳。”第人不知怒处亦乐处">
<meta property="og:locale" content="zh-CN">
<meta property="og:updated_time" content="2020-06-04T09:47:02.511Z">
<meta name="twitter:card" content="summary">
<meta name="twitter:title" content="幽梦影 ‧ 二">
<meta name="twitter:description" content="《水浒传》是一部怒书，《西游记》是一部悟书，《金瓶梅》是一部哀书。  江含徵曰：不会看《金瓶梅》，而只学其淫，是爱东坡者，但喜吃东坡肉耳。殷日戒曰：《幽梦影》是一部快书。朱其恭曰：余谓《幽梦影》是一部趣书。   读书最乐，若读史书，则喜少怒多；究之怒处，亦乐处也。  张竹坡曰：读到喜、怒俱忘，是大乐境。陆云士曰：余尝有句云：“读《三国志》，无人不为刘；读《南宋书》，无人不冤岳。”第人不知怒处亦乐处">

<link rel="canonical" href="http://5gpp.github.io/小品雅集/幽梦影/幽梦影_2/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>幽梦影 ‧ 二 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">50</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/小品雅集/幽梦影/幽梦影_2/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="昔日横波目，今成流泪泉">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          幽梦影 ‧ 二
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2001-04-24 00:00:00" itemprop="dateCreated datePublished" datetime="2001-04-24T00:00:00+08:00">2001-04-24</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/小品雅集/" itemprop="url" rel="index"><span itemprop="name">小品雅集</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>13k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>12 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <p><strong>《水浒传》是一部怒书，《西游记》是一部悟书，《金瓶梅》是一部哀书。</strong></p>
<blockquote>
<p>江含徵曰：不会看《金瓶梅》，而只学其淫，是爱东坡者，但喜吃东坡肉耳。<br>殷日戒曰：《幽梦影》是一部快书。<br>朱其恭曰：余谓《幽梦影》是一部趣书。</p>
</blockquote>
<p><br></p>
<p><strong>读书最乐，若读史书，则喜少怒多；究之怒处，亦乐处也。</strong></p>
<blockquote>
<p>张竹坡曰：读到喜、怒俱忘，是大乐境。<br>陆云士曰：余尝有句云：“读《三国志》，无人不为刘；读《南宋书》，无人不冤岳。”第人不知怒处亦乐处耳。怒而能乐，惟善读史者知之。</p>
</blockquote>
<p><br></p>
<p><strong>发前人未发之论，方是奇书；言妻子难言之情，乃为密友。</strong></p>
<blockquote>
<p>孙恺似曰：前二语，是心斋著书本领。<br>毕右万曰：奇书我却有数种，如人不肯看何？<br>陆云士曰：《幽梦影》一书所发者，皆未发之论；所言者，皆难言之情。欲语羞雷同，可以题赠。</p>
</blockquote>
<p><br></p>
<p><strong>一介之士，必有密友。密友不必定是刎颈之交。大率虽千百里之遥，皆可相信，而不为浮言所动；闻有谤之者，即多方为之辩析而后已；事之宜行宜止者，代为筹画决断；或事当利害关头，有所需而后济者，即不必与闻，亦不虑其负我与否，竟为力承其事。此皆所谓密友也。</strong></p>
<blockquote>
<p>殷日戒曰：后段更见恳切周详，可以想见其为人矣。<br>石天外曰：如此密友，人生能得几个？仆愿心斋先生当之。</p>
</blockquote>
<p><br></p>
<p><strong>风流自赏，只容花鸟趋陪；真率谁知？合受烟霞供养。</strong></p>
<blockquote>
<p>江含徵曰：东坡有云：当此之时，若有所思，而无所思。</p>
</blockquote>
<p><br></p>
<p><strong>万事可忘，难忘者名心一段；千般易淡，未淡者美酒三杯。</strong></p>
<blockquote>
<p>张竹坡曰：是闻鸡起舞，酒后耳热气象。<br>王丹麓曰：予性不耐饮，美酒亦易淡。所最难忘者，名耳。<br>陆云士曰：惟恐不好名。丹麓此言，具见真处。</p>
</blockquote>
<p><br></p>
<p><strong>芰荷可食，而亦可衣；金石可器，而亦可服。</strong></p>
<blockquote>
<p>张竹坡曰：然后知濂溪不过为衣食计耳。<br>王司直曰：今之为衣食计者，果似濂溪否？</p>
</blockquote>
<p><br></p>
<p><strong>宜于耳，复宜于目者，弹琴也，吹箫也；宜于耳，不宜于目者，吹笙也，擪管也。</strong></p>
<blockquote>
<p>李圣许曰：宜于目不宜于耳者，狮子吼之美妇人也；不宜于目并不宜于耳者，面目可憎、语言无味之纨袴子也。<br>庞天池曰：宜于耳复宜于目者，巧言令色也。</p>
</blockquote>
<p><br></p>
<p><strong>看晓妆，宜于傅粉之后。</strong></p>
<blockquote>
<p>余淡心曰：看晚妆，不知心斋以为宜于何时？<br>周冰持曰：不可说！不可说！<br>黄交三曰：水晶帘下看梳头，不知尔时曾傅粉否？<br>庞天池曰：看残妆，宜于微醉后，然眼花撩乱矣。</p>
</blockquote>
<p><br></p>
<p><strong>我不知我之生前，当春秋之季，曾一识西施否？当典午之时，曾一看卫玠否？当义熙之世，曾一醉渊明否？当天宝之代，曾一睹太真否？当元丰之朝，曾一晤东坡否？</strong></p>
<p><br></p>
<p><strong>千古之上相思者，不止此数人。而此数人则其尤甚者，故姑举之以概其余也。</strong></p>
<blockquote>
<p>杨圣藻曰：君前生曾与诸君周旋，亦未可知，但今生忘之耳。<br>纪伯紫曰：君之前生，或竞是渊明、东坡诸人，亦未可知。<br>王名友曰：不特此也！心斋自云：“愿来生为绝代佳人！”又安知西施、太真不即为其前生耶！<br>郑破水曰：赞叹爱慕，千古一情。美人不必为妻妾，名士不必为朋友，又何必问之前生也耶！心斋真情痴也。<br>陆云士曰：余尝有诗曰：“自昔闻佛言，人有轮回事。前生为古人，不知何姓氏！或览青史中，若与他人遇！”竟与心斋同情，然大逊其奇快！</p>
</blockquote>
<p><br></p>
<p><strong>我又不知在隆、万时，曾于旧院中交几名妓？眉公、伯虎、若士、赤水诸君，曾共我谈笑几回？茫茫宇宙，我今当向谁问之耶！</strong></p>
<blockquote>
<p>江含徵曰：死者有知，则良晤匪遥。如各化为异物，吾未如之何也已！<br>顾天石曰：具此襟情，百年后当有恨不与心斋周旋者，则吾幸矣！</p>
</blockquote>
<p><br></p>
<p><strong>文章是有字句之锦绣，锦绣是无字句之文章，两者同出于一原。姑即粗迹论之，如金陵，如武林，如姑苏，书林之所在，即机杼之所在也。</strong></p>
<blockquote>
<p>袁翔甫补评曰：若兰回文，是有字句之锦绣也；落花水面，是无字句之文章也。</p>
</blockquote>
<p><br></p>
<p><strong>予尝集诸法帖字为诗，字之不复而多者，莫善于《千字文》。然诗家目前常用之字，犹苦其未备。如天文之烟霞风雪，地理之江山塘岸，时令之春霄晓暮，人物之翁僧渔樵，花木之花柳苔萍，鸟兽之蜂蝶莺燕，宫室之台槛轩窗，器用之舟船壶杖，人事之梦忆愁恨，衣服之裙袖锦绮，饮食之茶浆饮酌，身体之须眉韵态，声色之红绿香艳，文史之骚赋题吟，数目之一三双半，皆无其字。《千字文》且然，况其他乎？</strong></p>
<blockquote>
<p>黄仙裳曰：山来此种诗，竟似为我而设。<br>顾天石曰：使其皆备，则《千字文》不为奇矣！吾尝于千字之外另集千字，而已不可复得，更奇。</p>
</blockquote>
<p><br></p>
<p><strong>花不可见其落，月不可见其沉，美人不可见其夭。</strong></p>
<blockquote>
<p>朱其恭曰：君言谬矣！洵如所云，则美人必见其发白齿豁，而后快耶！</p>
</blockquote>
<p><br></p>
<p><strong>种花须见其开，待月须见其满，著书须见其成，美人须见其畅适，方有实际。否则皆为虚设。</strong></p>
<blockquote>
<p>王璞庵曰：此条与上条互相发明。盖曰“花不可见其落”耳，必须见其开也。</p>
</blockquote>
<p><br></p>
<p><strong>惠施多方，其书五车；虞卿以穷愁著书，今皆不传。不知书中果作何语？我不见古人，安得不恨！</strong></p>
<blockquote>
<p>王仔园曰：想亦与《幽梦影》相类耳！<br>顾天石曰：古人所读之书，所著之书，若不被秦人所烧尽，则奇奇怪怪，可供今人刻画者，知复何限！然如《幽梦影》等书出，不必思古人矣。<br>倪永清曰：有著书之名，而不见书，省人多少指摘！<br>庞天池曰：我独恨古人不见心斋！</p>
</blockquote>
<p><br></p>
<p><strong>以松花为粮，以松实为香，以松枝为麈尾，以松阴为步障，以松涛为鼓吹。山居得乔松百余章，真乃受用不尽。</strong></p>
<blockquote>
<p>施愚山曰：君独不记曾有“松多大蚁”之恨耶！<br>江含徵曰：松多大蚁，不妨便为蚁王。<br>石天外曰：坐乔松下，如在水晶宫中见万顷波涛总在头上，真仙境也。</p>
</blockquote>
<p><br></p>
<p><strong>玩月之法，皎洁则宜仰观，朦胧则宜俯视。</strong></p>
<blockquote>
<p>孔东塘曰：深得玩月三昧。</p>
</blockquote>
<p><br></p>
<p><strong>孩提之童，一无所知，目不能辨美恶，耳不能判清浊，鼻不能别香臭。至若味之甘苦，则不第知之，且能取之弃之。告子以甘食、悦色为性，殆指此类耳。</strong></p>
<p><br></p>
<p><strong>凡事不宜刻，若读书则不可不刻；凡事不宜贪，若买书则不可不贪；凡事不宜痴，若行善，则不可不痴。</strong></p>
<blockquote>
<p>余淡心曰：“读书不可不刻”，请去一“读”字，移以赠我，何如？<br>张竹坡曰：我为刻书累，请并去一“不”字。<br>杨圣藻曰：行善不痴，是邀名矣。</p>
</blockquote>
<p><br></p>
<p><strong>酒可好，不可骂座；色可好，不可伤生；财可好，不可昧心；气可好，不可越理。</strong></p>
<blockquote>
<p>袁中江曰：如灌夫使酒，文园病肺，昨夜南塘一出，马上挟章台柳归，亦自无妨，觉愈见英雄本色也。</p>
</blockquote>
<p><br></p>
<p><strong>文名可以当科第，俭德可以当货财，清闲可以当寿考。</strong></p>
<blockquote>
<p>聂晋人曰：若名人而登甲第，富翁而不骄奢，寿翁而又清闲，便是蓬壶三岛中人也。<br>范汝受曰：此亦是贫贱文人无所事事，自为慰藉云耳；恐亦无实在受用处也。<br>曾青藜曰：“无事此静坐，一日似两日。若活七十年，便是百四十。”此是清闲当寿考注脚。<br>石天外曰：得《老子》“退一步”法。<br>顾天石曰：予生平喜游，每逢佳山水，辄留连不去，亦自谓“可当园亭之乐”。质之心斋，以为然否？</p>
</blockquote>
<p><br></p>
<p><strong>不独诵其诗、读其书是尚友古人，即观其字画，亦是尚友古人处。</strong></p>
<blockquote>
<p>张竹坡曰：能友字画中之古人，则九原皆为之感泣矣！</p>
</blockquote>
<p><br></p>
<p><strong>无益之施舍，莫过于斋僧；无益之诗文，莫甚于祝寿。</strong></p>
<blockquote>
<p>张竹坡曰：无益之心思，莫过于忧贫；无益之学问，莫过于务名。<br>殷简堂曰：若诗文有笔资，亦未尝不可。<br>庞天池曰：有益之施舍，莫过于多送我《幽梦影》几册。</p>
</blockquote>
<p><br></p>
<p><strong>妾美不如妻贤，钱多不如境顺。</strong></p>
<blockquote>
<p>张竹坡曰：此所谓“竿头欲进步”者。然妻不贤，安用妾美？钱不多，那得境顺？<br>张迂庵曰：此盖谓二者不可得兼，舍一而取一者也。<br>又曰：世固有钱多而境不顺者。</p>
</blockquote>
<p><br></p>
<p><strong>创新庵不若修古庙，读生书不若温旧业。</strong></p>
<blockquote>
<p>张竹坡曰：是真会读书者，是真读过万卷书者，是真一书曾读过数遍者。<br>顾天石曰：惟《左传》、《楚词》、马、班、杜、韩之诗文，及《水浒》、《西厢》、《还魂》等书，虽读百遍不厌。此外皆不耐温者矣，奈何！<br>王安节曰：今世建生祠，又不若创茅庵。</p>
</blockquote>
<p><br></p>
<p><strong>字与画同出一原，观六书始于象形，则可知已。</strong></p>
<blockquote>
<p>江含徵曰：有不可画之字，不得不用六法也。<br>张竹坡曰：千古人未经道破，却一口拈出。</p>
</blockquote>
<p><br></p>
<p><strong> 忙人园亭，宜与住宅相连；闲人园亭，不妨与住宅相远。</strong></p>
<blockquote>
<p>张竹坡曰：真闲人，必以园亭为住宅。</p>
</blockquote>
<p><br></p>
<p><strong>酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口，口不可以当笔；婢可以当奴，奴不可以当婢。</strong></p>
<blockquote>
<p>江含徵曰：婢当奴，则太亲，吾恐“忽闻河东狮子吼”耳！<br>周星远曰：奴亦有可以当婢处，但未免稍逊耳。<br>又曰：近时士大夫往往耽此癖。吾辈驰骛之流，盗此虚名，亦欲效颦相尚；滔滔者天下皆是也，心斋岂未识其故乎？<br>张竹坡曰：婢可以当奴者，有奴之所有者也；奴不可以当婢者，有婢之所同有，无婢之所独有者也。<br>弟木山曰：兄于饮食之顷，恐月不可以当灯。<br>余湘客曰：以奴当婢，小姐权时落后也。<br>宗子发曰：惟帝王家不妨以奴当婢，盖以有阉割法也。每见人家奴子出入主母卧房，亦殊可虑。</p>
</blockquote>
<p><br></p>
<p><strong>胸中小不平，可以酒消之；世间大不平，非剑不能消也。</strong></p>
<blockquote>
<p>周星远曰：“看剑引杯长。”一切不平皆破除矣。<br>张竹坡曰：此平世的剑术，非隐娘辈所知。<br>张迂庵曰：苍苍者未必肯以太阿假人，似不能代作空空儿也。<br>尤悔庵曰：龙泉、太阿，汝知我者，岂止苏子美以一斗读《汉书》耶！</p>
</blockquote>
<p><br></p>
<p><strong>不得已而谀之者，宁以口，毋以笔；不可耐而骂之者，亦宁以口，毋以笔。</strong></p>
<blockquote>
<p>孙豹人曰：但恐未必能自主耳！<br>张竹坡曰：上句立品，下句立德。<br>张迂庵曰：匪惟立德，亦以免祸。<br>顾天石曰：今人笔不谀人，更无用笔之处矣。心斋不知此苦，还是唐、宋以上人耳！<br>陆云士曰：古《笔铭》曰：“毫毛茂茂，陷水可脱，陷文不活。”正此谓也。亦有谀以笔而实讥之者，亦有骂以笔而若誉之者。总以不笔为高。</p>
</blockquote>
<p><br></p>
<p><strong>多情者必好色，而好色者未必尽属多情；红颜者必薄命，而薄命者未必尽属红颜；能诗者必好酒，而好酒者未必尽属能诗。</strong></p>
<blockquote>
<p>张竹坡曰：情起于色者，则好色也，非情也；祸起于颜色者，则薄命在红颜，否则亦止曰命而已矣！<br>洪秋士曰：世亦有能诗而不好酒者。</p>
</blockquote>
<p><br></p>
<p><strong>梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。</strong></p>
<blockquote>
<p>张竹坡曰：美人令众卉皆香，名士令群芳俱舞。<br>尤谨庸曰：读之惊才绝艳，堪采入《群芳谱》中。</p>
</blockquote>
<p><br></p>
<p><strong>物之能感人者，在天莫如月，在乐莫如琴，在动物莫如鹃，在植物莫如柳。</strong></p>
<p><br></p>
<p><strong>妻、子颇足累人，羡和靖梅妻鹤子；奴、婢亦能供职，喜志和樵婢渔奴。</strong></p>
<blockquote>
<p>尤悔庵曰：梅妻鹤子，樵婢渔童，可称绝对。人生眷属，得此足矣！</p>
</blockquote>
<p><br></p>
<p><strong>涉猎虽曰无用，犹胜于不通古今；清高固然可嘉，莫流于不识时务。</strong></p>
<blockquote>
<p>黄交三曰：南阳抱膝时，原非清高者可比。<br>江含徵曰：此是心斋经济语。<br>张竹坡曰：不合时宜，则可；不达时务，奚其可？<br>尤悔庵曰：名言！名言！</p>
</blockquote>
<p><br></p>
<p><strong>所谓美人者，以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心，吾无间然矣。</strong></p>
<blockquote>
<p>冒辟疆曰：合古今灵秀之气，庶几铸此一人。<br>江含徵曰：还要有松蘖之操才好。<br>黄交三曰：论美人而曰“以诗词为心”，真是闻所未闻！</p>
</blockquote>
<p><br></p>
<p><strong>蝇集人面，蚊嘬人肤，不知以人为何物！</strong></p>
<blockquote>
<p>陈康畴曰：应是头陀转世，意中但求布施也。<br>释菌人曰：不堪道破！<br>张竹坡曰：此《南华》精髓也。<br>尤悔庵曰：正以人之血肉只堪供蝇蚊咀嚼耳。以我视之，人也；自蝇蚊视之，何异腥膻臭腐乎！<br>陆云士曰：集人面者，非蝇而蝇；嘬人肤者，非蚊而蚊。明知其为人也，而集之、嘬之，更不知其以人为何物！</p>
</blockquote>
<p><br></p>
<p><strong>有山林隐逸之乐而不知享者，渔樵也，农圃也，缁黄也；有园亭姬妾之乐而不能享、不善享者，富商也，大僚也。</strong></p>
<blockquote>
<p>弟木山曰：有山珍海错而不能享者，庖人也；有牙签玉轴而不能读者，蠹鱼也，书贾也。</p>
</blockquote>
<p><br></p>
<p><strong>黎举云：“欲令梅聘海棠，枨子(想是橙)臣樱桃，以芥嫁笋，但时不同耳！”予谓物各有偶，拟必于伦。今之嫁娶，殊觉未当。如梅之为物，品最清高；棠之为物，姿极妖艳。即使同时，亦不可为夫妇。不若梅聘梨花，海棠嫁杏，橼臣佛手，荔枝臣樱桃，秋海棠嫁雁来红，庶几相称耳。至若以芥嫁笋，笋如有知，必受河东狮子之累矣。</strong></p>
<blockquote>
<p>弟木山曰：余尝以芍药为牡丹后，因作贺表一通。兄曾云：“但恐芍药未必肯耳！”<br>石天外曰：花神有知，当以花果数升谢蹇修矣。<br>姜学在曰：雁来红做新郎，真个是老少年也。</p>
</blockquote>
<p><br></p>
<p><strong>五色有太过，有不及，惟黑与白无太过。</strong></p>
<blockquote>
<p>杜茶村曰：君独不闻唐有李太白乎？<br>江含徵曰：又不闻“玄之又玄”乎？<br>尤悔庵曰：知此道者，其惟弈乎！老子曰：“知其白，守其黑。”</p>
</blockquote>
<p><br></p>
<p><strong>许氏《说文》分部，有止有其部，而无所属之字者，下必注云：“凡某之属，皆从某。”赘句殊觉可笑，何不省此一句乎？</strong></p>
<blockquote>
<p>谭公子日：此独民县到任告示耳。<br>王司直日：此亦古史之遗。</p>
</blockquote>
<p><br></p>
<p><strong>阅《水浒传》，至鲁达打镇关西、武松打虎，因思人生必有一桩极快意事，方不枉在生一场。即不能有其事，亦须著得一种得意之书，庶几无憾耳！</strong></p>
<blockquote>
<p>张竹坡曰：此等事，必须无意中方做得来。<br>陆云士曰：心斋所著得意之书颇多，不止一打快活林、一打景阳冈称快意矣。<br>弟木山曰：兄若打中山狼，更极快意。</p>
</blockquote>
<p><br></p>
<p><strong>春风如酒，夏风如茗，秋风如烟，如姜芥。</strong></p>
<blockquote>
<p>许筠庵曰：所以“秋风客”气味狠辣。<br>张竹坡日：安得东风夜夜来！</p>
</blockquote>
<p><br></p>
<p><strong>冰裂纹极雅，然宜细不宜肥。若以之作窗栏，殊不耐观也。</strong></p>
<blockquote>
<p>江含徵曰：此便是哥窑纹也。<br>靳熊封曰：“一片冰心在玉壶”，可以移赠。</p>
</blockquote>
<p><br></p>
<p><strong>鸟声之最佳者，画眉第一，黄鹂、百舌次之。然黄鹂、百舌，世未有笼而畜之者。其殆高士之俦，可闻而不可屈者耶。</strong></p>
<blockquote>
<p>江含徵曰：又有“打起黄莺儿”者，然则亦有时用他不着。<br>陆云士曰：“黄鹂住久浑相识，欲别频啼四五声。”来去有情，正不必笼而畜之也。</p>
</blockquote>
<p><br></p>
<p><strong>不治生产，其后必致累人；专务交游，其后必致累己。</strong></p>
<blockquote>
<p>杨圣藻曰：晨钟夕磬，发人深省。<br>冒巢民曰：若在我，虽累己、累人，亦所不悔。<br>宗子发曰：累己犹可，若累人，则不可矣。<br>江含徵曰：今之人未必肯受你累，还是自家稳些的好。</p>
</blockquote>
<p><br></p>
<p><strong>昔人云：“妇人识字，多致诲淫。”予谓此非识字之过也。盖识字则非无闻之人，其淫也，人易得而知耳。</strong></p>
<blockquote>
<p>张竹坡曰：此名士持身，不可不加谨也。<br>李若金曰：贞者识字愈贞，淫者不识字亦淫。</p>
</blockquote>
<p><br></p>
<p><strong>善读书者，无之而非书：山水亦书也，棋酒亦书也，花月亦书也；善游山水者，无之而非山水：书史亦山水也，诗酒亦山水也，花月亦山水也。</strong></p>
<blockquote>
<p>陈鹤山曰：此方是真善读书人，善游山水人。<br>黄交三曰：善于领会者，当作如是观。<br>江含徵曰：五更卧被，时有无数山水书籍在眼前胸中。<br>尤悔庵曰：山耶，水耶，书耶，一而二，二而三，三而一者也。<br>陆云士曰：妙舌如环，真慧业文人之语。</p>
</blockquote>
<p><br></p>
<p><strong>园亭之妙，在丘壑布置，不在雕绘琐屑。往往见人家园亭，屋脊墙头，雕砖镂瓦，非不穷极工巧，然未久即坏，坏后极难修葺，是何如朴素之为佳乎！</strong></p>
<blockquote>
<p>江含徵曰：世间最令人神怆者，莫如名园雅墅，一经颓废，风台月榭，埋没荆棘。故昔之贤达，有不欲置别业者。予尝过琴虞，留题名园，句有云：“而今绮砌雕栏在，剩与园丁作业钱。”盖伤之也。<br>弟木山曰：予尝悟作园亭与作光棍二法。园亭之善，在多回廊；光棍之恶，在能结讼。</p>
</blockquote>
<p><br></p>
<p><strong>清宵独坐，邀月言愁；良夜孤眠，呼蛩语恨。</strong></p>
<blockquote>
<p>袁士旦曰：令我百端交集。<br>黄孔植曰：此逆旅无聊之况，心斋亦知之乎！</p>
</blockquote>
<p><br></p>
<p><strong>官声采于舆论，豪右之口与寒乞之口俱不得其真；花案定于成心，艳媚之评与寝陋之评概恐失其实。</strong></p>
<blockquote>
<p>黄九烟曰：先师有言：“不如乡人之善者，好之；其不善者，恶之。”<br>李若金曰：豪右而不讲分上，寒乞而不望推恩者，亦未尝无公论。<br>倪永清曰：我谓众人唾骂者，其人必有可观。</p>
</blockquote>
<p><br></p>
<p><strong>胸藏丘壑，城市不异山林；兴寄烟霞，阎浮有如蓬岛。</strong></p>
<p><br></p>
<p><strong>梧桐为植物中清品，而形家独忌之，甚且谓“梧桐大如斗，主人往外走”，若竟视为不祥之物也者。夫剪桐封弟，其为宫中之桐可知；而卜世最久者，莫过于周。俗言之不足据，类如此夫！</strong></p>
<blockquote>
<p>江含徵曰：爱碧梧者，遂艰于白镪。造物盖忌之，故靳之也。有何吉凶、休咎之可关！只是打秋风时，光棍样可厌耳！<br>尤悔庵曰：“梧桐生矣，于彼朝阳”，《诗》言之矣。<br>倪永清曰：心斋为梧桐雪千古之奇冤，百卉俱当九顿。</p>
</blockquote>
<p><br></p>
<p><strong>多情者，不以生死易心；好饮者，不以寒暑改量；喜读书者，不以忙闲作辍。</strong></p>
<blockquote>
<p>朱其恭曰：此三言者，皆是心斋自为写照。<br>王司直日：我愿饮酒、读《离骚》，至死方辍，何如？</p>
</blockquote>
<p><br></p>
<p><strong>蛛为蝶之敌国，驴为马之附庸。</strong></p>
<blockquote>
<p>周星远曰：妙论解颐，不数晋人危语、隐语。<br>黄交三曰：自开辟以来，未闻有此奇论。</p>
</blockquote>
<p><br></p>
<p><strong>立品，须发乎宋人之道学；涉世，须参以晋代之风流。</strong></p>
<blockquote>
<p>方宝臣曰：真道学，未有不风流者。<br>张竹坡曰：夫子自道也。<br>胡静夫曰：予赠金陵前辈赵容庵句云：“文章鼎立庄骚外，杖履风流晋宋间。”今当移赠山老。<br>倪永清曰：等闲地位，却是个双料圣人。<br>陆云士曰：有不风流之道学，有风流之道学；有不道学风流，有道学之风流，毫厘千里。</p>
</blockquote>
<p><br></p>
<p><strong>古谓禽兽亦知人伦。予谓匪独禽兽也，即草木亦复有之。牡丹为王，芍药为相，其君臣也；南山之乔，北山之梓，其父子也；荆之闻分而枯，闻不分而活，其兄弟也；莲之并蒂，其夫妇也；兰之同心，其朋友也。</strong></p>
<blockquote>
<p>江含徵曰：纲常伦理，今日几于扫地，合向花木鸟兽中求之。<br>又曰：心斋不喜迂腐，此却有腐气。</p>
</blockquote>
<p><br></p>
<p><strong>豪杰易于圣贤，文人多于才子。</strong></p>
<blockquote>
<p>张竹坡曰：豪杰不能为圣贤，圣贤未有不豪杰。文人才子亦然。</p>
</blockquote>
<p><br></p>
<p><strong>牛与马，一仕而一隐也；鹿与豕，一仙而一凡也。</strong></p>
<blockquote>
<p>杜茶村曰：田单之火牛，亦曾效力疆场；至马之隐者，则绝无之矣。若武王归马于华山之阳，所谓“勒令致仕”者也。<br>张竹坡曰：“莫与儿孙作马牛”，盖为后人审出处语也。</p>
</blockquote>
<p><br></p>
<p><strong>古今至文，皆血泪所成。</strong></p>
<blockquote>
<p>吴晴岩曰：山老《清泪痕》一书，细看皆是血泪。<br>江含徵曰：古今恶文，亦纯是血。</p>
</blockquote>
<p><br></p>
<p><strong>情之一字，所以维持世界；才之一字，所以粉饰乾坤。</strong></p>
<blockquote>
<p>吴雨若曰：世界原从情字生出，有夫妇，然后有父子；有父子，然后有兄弟；有兄弟，然后有朋友；有朋友，然后有君臣。<br>释中洲曰：情与才缺一不可。</p>
</blockquote>
<p><br></p>
<p><strong>孔子生于东鲁。东者，生方，故礼乐文章，其道皆自无而有。释迦生于西方。西者，死地，故受想行识，其教皆自有而无。</strong></p>
<blockquote>
<p>吴街南曰：佛游东土，佛入生方；人望西天，岂知是寻死地。呜呼，西方之人兮，之死靡他！<br>殷日戒曰：孔子只勉人生时用功，佛氏只教人死时作主，各自一意。<br>倪永清曰：盘古生于天心，故其人在不有不无之间。</p>
</blockquote>
<p><br></p>
<p><strong>有青山方有绿水，水惟借色于山；有美酒便有佳诗，诗亦乞灵于酒。</strong></p>
<blockquote>
<p>李圣许曰：有青山绿水，乃可酌美酒而咏佳诗。是诗酒又发端于山水也。</p>
</blockquote>
<p><br></p>
<p><strong> 严君平，以卜讲学者也；孙思邈，以医讲学者也；诸葛武侯，以出师讲学者也。</strong></p>
<blockquote>
<p>殷日戒曰：心斋殆又以《幽梦影》讲学者耶！<br>戴田友曰：如此讲学，才可称道学先生。</p>
</blockquote>
<p><br></p>
<p><strong>人则女美于男，禽则雄华于雌，兽则牝牡无分者也。</strong></p>
<blockquote>
<p>杜于皇曰：人亦有男美于女者，此尚非确论。<br>徐松之曰：此是茶村兴到之言，亦非定论。</p>
</blockquote>
<p><br></p>
<p><strong>镜不幸而遇嫫母，砚不幸而遇俗子，剑不幸而遇庸将，皆无可奈何之事。</strong></p>
<blockquote>
<p>杨圣藻曰：凡不幸者，皆可以此概之。<br>闵宾连日：心斋案头无一佳砚，然诗、文绝无一点尘俗气。此又砚之大幸也。<br>曹冲谷曰：最无可奈何者，佳人定随痴汉。</p>
</blockquote>
<p><br></p>
<p><strong>天下无书则已，有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。</strong></p>
<blockquote>
<p>弟木山日：谈何容易！即吾家黄山，几能得一到耶？</p>
</blockquote>
<p><br></p>
<p><strong>秋虫春鸟，尚能调声弄舌，时吐好音；我辈搦管拈毫，岂可甘作鸦鸣牛喘！</strong></p>
<blockquote>
<p>吴园次曰：牛若不喘，宰相安肯问之？<br>张竹坡曰：宰相不问科律，而问牛喘，真是文章司命！<br>倪永清曰：世皆以鸦呜牛喘为凤歌鸾唱，奈何！</p>
</blockquote>
<p><br></p>
<p><strong> 媸颜陋质，不与镜为仇者，亦以镜为无知之死物耳。使镜而有知，必遭扑破矣。</strong></p>
<blockquote>
<p>江含徵曰：镜而有知，遇若辈早已回避矣。<br>张竹坡曰：镜而有知，必当化媸为妍。</p>
</blockquote>
<p><br></p>
<p><strong>吾家公艺，恃百忍以同居，千古传为美谈。殊不知忍而至于百，则其家庭乖戾睽隔之处，正未易更仆数也。</strong></p>
<blockquote>
<p>江含徵曰：然除了一忍，更无别法。<br>顾天石曰：心斋此论，先得我心。忍以治家可耳；奈何进之高宗，使忍以养成武氏之祸哉！<br>倪永清曰：若用“忍”字，则百犹嫌少。否则以“剑”字处之，足矣。或曰“出家”二字，足以处之。<br>王安节曰：惟其乖戾睽隔，是以要忍。</p>
</blockquote>
<p><br></p>
<p><strong>九世同居，诚为盛事。然止当与割股、庐墓者作一例看。可以为难矣，不可以为法也，以其非中庸之道也。</strong></p>
<blockquote>
<p>洪去芜曰：古人原有“父子异宫”之说。<br>沈契掌曰：必居天下之广居而后可。</p>
</blockquote>
<p><br></p>
<p><strong>作文之法，意之曲折者，宜写之以显浅之词；理之显浅者，宜运之以曲折之笔。题之熟者，参之以新奇之想；题之庸者，深之以关系之论。至于窘者舒之使长，缛者删之使简，俚者文之使雅，闹者摄之使静，皆所谓裁制也。</strong></p>
<blockquote>
<p>陈康畴曰：深得作文三昧语。<br>张竹坡曰：所谓节制之师。<br>王丹麓曰：文家秘旨，和盘托出，有功作者不浅。</p>
</blockquote>
<p><br></p>
<p><strong>笋为蔬中尤物，荔枝为果中尤物，蟹为水中尤物，酒为饮食中尤物，月为天文中尤物，西湖为山水中尤物，词曲为文字中尤物。</strong></p>
<blockquote>
<p>张南村曰：《幽梦影》可为书中尤物。<br>陈鹤山曰：此一则又为《幽梦影》中尤物。</p>
</blockquote>
<p><br></p>
<p><strong>买得一本好花，犹且爱护而怜惜之，矧其为解语花乎！</strong></p>
<blockquote>
<p>周星远曰：性至之语，自是君身有仙骨，世人那得知其故耶！<br>石天外曰：此一副心，令我念佛数声。<br>李若金曰：花能解语，而落于粗恶武夫，或遭狮吼戕贼，虽欲爱护，何可得？<br>王司直曰：此言是恻隐之心，即是是非之心。</p>
</blockquote>
<p><br></p>
<p><strong>观手中便面，足以知其人之雅俗，足以识其人之交游。</strong></p>
<blockquote>
<p>李圣许曰：今人以笔资丐名人书画，名人何尝与之交游！吾知其手中便面虽雅，而其人则俗甚也。心斋此条，犹非定论。<br>毕蝎谷曰：人苟肯以笔资丐名人书画，则其人犹有雅道存焉，世固有并不爱此道者。<br>钱目天曰：二说皆然。</p>
</blockquote>
<p><br></p>
<p><strong> 水为至污之所会归，火为至污之所不到。若变不洁为至洁，则水火皆然。</strong></p>
<blockquote>
<p>江含徵曰：世间之物，宜投诸水火者不少，盖喜其变也。</p>
</blockquote>
<p><br></p>
<p><strong>貌有丑而可观者，有虽不丑而不足观者；文有不通而可爱者，有虽通而极可厌者。此未易与浅人道也。</strong></p>
<blockquote>
<p>陈康畴曰：相马于牝牡骊黄之外者，得之矣。<br>李若金曰：究竟可观者，必有奇怪处；可爱者，必无大不通。<br>梅雪坪曰：虽通而可厌，便可谓之不通。</p>
</blockquote>
<p><br></p>
<p><strong> 游玩山水，亦复有缘。苟机缘未至，则虽近在数十里之内，亦无暇到也。</strong></p>
<blockquote>
<p>张南村曰：予晤心斋时，询其曾游黄山否。心斋对以“未游”，当是机缘未至耳。<br>陆云士曰：余慕心斋者十年。今戊寅之冬，始得一面。身到黄山恨其晚，而正未晚也。</p>
</blockquote>
<p><br></p>
<p><strong>贫而无谄，富而无骄，古人之所贤也；贫而无骄，富而无谄，今人之所少也。足以知世风之降矣。</strong></p>
<blockquote>
<p>许耒庵曰：战国时已有“贫贱骄人”之说矣。<br>张竹坡曰：有一人一时而对此谄、对彼骄者，更难！</p>
</blockquote>
<p><br></p>
<p><strong>昔人欲以十年读书、十年游山、十年检藏。予谓检藏尽可不必十年，只二三载足矣。若读书与游山，虽或相倍蓰，恐亦不足以偿所愿也。必也，如黄九烟前辈之所云，人生必三百年而后可乎？</strong></p>
<blockquote>
<p>江含徵曰：昔贤原谓尽则安能，但身到处，莫放过耳。<br>孙松坪曰：吾乡李长蘅先生爱湖上诸山，有“每个峰头住一年”之句。然则黄九烟先生所云，犹恨其少。<br>张竹坡曰：今日想来，彭祖反不如马迁。</p>
</blockquote>
<p><br></p>
<p><strong>宁为小人之所骂，毋为君子之所鄙；宁为盲主司之所摈弃，毋为诸名宿之所不知。</strong></p>
<blockquote>
<p>陈康畴曰：世之人自今以后，慎毋骂心斋也。<br>江含徵曰：不独骂也，即打亦无妨，但恐鸡肋不足以安尊拳耳！<br>张竹坡曰：后二句足少平吾恨。<br>李若金曰：不为小人所骂，便是乡愿；若为君子所鄙，断非佳士。</p>
</blockquote>
<p><br></p>
<p><strong>傲骨不可无，傲心不可有。无傲骨则近于鄙夫，有傲心不得为君子。</strong></p>
<blockquote>
<p>吴街南曰：立君子之侧，骨亦不可傲；当鄙夫之前，心亦不可不傲。<br>石天外曰：道学之言，才人之笔。<br>庞笔奴曰：现身说法，真实妙谛。</p>
</blockquote>
<p><br></p>
<p><strong>蝉为虫中之夷、齐，蜂为虫中之管、晏。</strong></p>
<blockquote>
<p>崔青峙曰：心斋可谓虫之董狐。<br>吴镜秋曰：蚊是虫中酷吏，蝇是虫中游客。</p>
</blockquote>
<p><br></p>
<p><strong>曰痴、曰愚、曰拙、曰狂，皆非好字面，而人每乐居之；曰奸、曰黠、曰强、曰佞，反是，而人每不乐居之，何也？</strong></p>
<blockquote>
<p>江含徵曰：有其名者无其实，有其实者避其名。</p>
</blockquote>
<p><br></p>
<p><strong>唐、虞之际，音乐可感鸟兽。此盖唐、虞之鸟兽，故可感耳。若后世之鸟兽，恐未必然。</strong></p>
<blockquote>
<p>洪去芜曰：然则鸟兽亦随世道为升降耶？<br>陈康畴日：后世之鸟兽，应是后世之人所化身，即不无升降，正未可知。<br>石天外曰：鸟兽自是可感，但无唐、虞音乐耳。<br>毕右万曰：后世之鸟兽，与唐、虞无异，但后世之人迥不同耳！</p>
</blockquote>
<p><br></p>
<p><strong>痛可忍，而痒不可忍；苦可耐，而酸不可耐。</strong></p>
<blockquote>
<p>陈康畴曰：余见酸子偏不耐苦。<br>张竹坡曰：是痛、痒关心语。<br>余香祖曰：痒不可忍，须倩麻姑搔背。<br>释牧堂曰：若知痛痒、辨苦酸，便是居士悟处。</p>
</blockquote>
<p><br></p>
<p><strong>镜中之影，著色人物也；月下之影，写意人物也。镜中之影，钩边画也；月下之影，没骨画也。月中山河之影，天文中地理也；水中星月之象，地理中天文也。</strong></p>
<blockquote>
<p>恽叔子曰：绘空镂影之笔。<br>石天外曰：此种著色写意，能令古今善画人一齐搁笔。<br>沈契掌曰：好影子俱被心斋先生画著。</p>
</blockquote>
<p><br></p>
<p><strong>能读无字之书，方可得惊人妙句；能会难通之解，方可参最上禅机。</strong></p>
<blockquote>
<p>黄交三曰：山老之学，从悟而入，故常有彻天彻地之言。</p>
</blockquote>
<p><br></p>
<p><strong>若无诗酒，则山水为具文；若无佳丽，则花月皆虚设。</strong></p>
<p><br></p>
<p><strong>才子而美姿容，佳人而工著作，断不能永年者。匪独为造物之所忌，盖此种原不独为一时之宝，乃古今万世之宝，故不欲久留人世，以取亵耳！</strong></p>
<blockquote>
<p>郑破水曰：千古伤心，同声一哭。<br>王司直曰：千古伤心者，读此可以不哭矣！</p>
</blockquote>
<p><br></p>
<p><strong> 陈平封曲逆侯，《史》、《汉》注皆云“音去遇”。予谓此是北人土音耳。若南人四音俱全，似仍当读作本音为是。</strong></p>
<blockquote>
<p>孙松坪曰：曲逆，今定县也。众水潆洄，势曲而流逆。予尝为土人订之，心斋重发吾覆矣。</p>
</blockquote>
<p><br></p>
<p><strong>古人四声俱备，如“六”、“国”二字皆入声也。今梨园演苏秦剧，必读“六”为“溜”，读“国”为“鬼”，从无读入声者。然考之《诗经》，如“良马六之”、“无衣六兮”之类，皆不与去声叶，而叶祝告燠；“国”字皆不与上声叶，而叶入陌质韵。则是古人似亦有入声，未必尽读“六”为“溜”，读“国”为“鬼”也。</strong></p>
<blockquote>
<p>弟木山曰：梨园演苏秦，原不尽读“六国”为“溜鬼”，大抵以曲调为别。若曲是南调，则仍读入声也。</p>
</blockquote>
<p><br></p>
<p><strong>闲人之砚，固欲其佳；而忙人之砚，尤不可不佳。娱情之妾，固欲其美；而广嗣之妾，亦不可不美。</strong></p>
<blockquote>
<p>江含徵曰：砚美下墨可也，妾美招妒奈何？<br>张竹坡曰：妒在妾，不在美。</p>
</blockquote>
<p><br></p>
<p><strong> 如何是独乐乐，曰鼓琴；如何是与人乐乐，曰弈棋；如何是与众乐乐，曰马吊。</strong></p>
<blockquote>
<p>蔡铉升曰：独乐乐，与人乐乐，孰乐？曰不若与人。与少乐乐，与众乐乐，孰乐？曰不若与少。<br>王丹麓曰：我与蔡君异。独畏人为鬼阵，见则必乱其局而后已。</p>
</blockquote>
<p><br></p>
<p><strong>不待教而为善为恶者，胎生也；必待教而后为善为恶者，卵生也；偶因一事之感触而突然为善为恶者，湿生也；前后判若两截，究非一日之故者，化生也。</strong></p>
<p><br></p>
<p><strong>凡物皆以形用，其以神用者，则镜也、符印也、日晷也、指南针也。</strong></p>
<blockquote>
<p>袁中江曰：凡人皆以形用。其以神用者，圣贤也，仙也，佛也。<br>黄虞外士曰：凡物之用皆形，而其所以然者，神也。镜凸凹而易其肥瘦，符印以专一而主其神机，日晷以恰当而定准则，指南以灵动而活其针缝。是皆神而明之存乎人矣。</p>
</blockquote>
<p><br></p>
<p><strong>才子遇才子，每有怜才之心；美人遇美人，必无惜美之意。我愿来世托为绝代佳人，一反其局而后快。</strong></p>
<blockquote>
<p>陈鹤山曰：谚云：“鲍老当筵笑郭郎，笑他舞袖大郎当。若教鲍老当筵舞，转更郎当舞袖长。”则为之奈何？<br>郑蕃修曰：俟心斋来世为佳人时再议。<br>余湘客曰：古亦有“我见犹怜”者。<br>倪永清曰：再来时不可忘却。</p>
</blockquote>
<p><br></p>
<p><strong>予尝欲建一无遮大会，一祭历代才子，一祭历代佳人。俟遇有真正高僧，即当为之。</strong></p>
<blockquote>
<p>顾天石曰：君若果有此盛举，请迟至二三十年之后，则我亦可以拜领盛情也。<br>释中洲曰：我是真正高僧，请即为之，何如？不然，则此二种沉魂滞魄，何日而得解脱耶？<br>江含徵曰：折柬虽具，而未有定期，则才子佳人亦复怨声载道。<br>又曰：我恐非才子而冒为才子，非佳人而冒为佳人。虽有十万八千母陀罗臂，亦不能具香厨法膳也，心斋以为然否？<br>释远峰曰：中洲和尚，不得夺我施主！</p>
</blockquote>
<p><br></p>
<p><strong>圣贤者，天地之替身。</strong></p>
<blockquote>
<p>石天外曰：此语大有功名教，敢不伏地拜倒！<br>张竹坡曰：圣贤者，乾坤之帮手。</p>
</blockquote>
<p><br></p>
<p><strong>天极不难做，只须生仁人君子有才德者二三十人足矣。君一、相一、冢宰一，及诸路总制、抚军是也。</strong></p>
<blockquote>
<p>黄九烟曰：吴歌有云：“做天切莫做四月天。”可见天亦有难做之时。<br>江含徵曰：天若好做，又不须女娲氏补之。<br>尤谨庸曰：天不做天，只是做梦。奈何！奈何！<br>倪永清曰：天若都生善人，君相皆当袖手，便可无为而治。<br>陆云士曰：极诞极奇之话，极真极确之话。</p>
</blockquote>
<p><br></p>
<p><strong>掷“升官图”，所重在德，所忌在赃。何一登仕版，辄与之相反耶？</strong></p>
<blockquote>
<p>江含徵曰：所重在德，不过是要赢几文钱耳！<br>沈契掌曰：仕版原与纸版不同！</p>
</blockquote>
<p><br></p>
<p><strong>动物中有三教焉：蛟、龙、麟、凤之属，近于儒者也；猿、狐、鹤、鹿之属，近于仙者也；狮子、牯牛之属，近于释者也。##植物中有三教焉：竹、梧、兰、蕙之属，近于儒者也；蟠桃、老桂之属，近于仙者也；莲花、薝蔔之属，近于释者也。</strong></p>
<blockquote>
<p>顾天石曰：请高唱《西厢》一句，一个通彻三教九流。<br>石天外曰：众人碌碌，动物中蜉蝣而已；世人峥嵘，植物中荆棘而已。</p>
</blockquote>
<p><br></p>
<p><strong>佛氏云：“日月在须弥山腰。”果尔，则日月必是绕山横行而后可。苟有升有降，必为山巅所碍矣。又云：“地上有阿耨达池，其水四出，流入诸印度。”又云：“地轮之下为水轮，水轮之下为风轮，风轮之下为空轮。”余谓此皆喻言人身也。须弥山喻人首，日月喻两目；池水四出喻血脉流通，地轮喻此身，水为便溺，风为泄气。此下则无物也。</strong></p>
<blockquote>
<p>释远峰曰：却被此公道破。<br>毕右万曰：乾坤交后，有三股大气：一呼吸、二盘旋、三升降。呼吸之气，在八卦为震、巽，在天地为风、雷，为海潮，在人身为鼻息；盘旋之气，在八卦为坎、离，在天地为日、月，在人身为两目，为指尖、发顶罗纹，在草木为树节、蕉心；升降之气，在八卦为艮、兑，在天地为山、泽，在人身为髓液便溺，为头颅、肚腹，在草木为花叶之萌、雕，为树梢之向天、树根之入地。知此，而寓言之出于二氏者，皆可类推而悟。</p>
</blockquote>
<p><br></p>
<p><strong>苏东坡和陶诗，尚遗数十首。予尝欲集坡句以补之，苦于韵之弗备而止。如《责子诗》中“不识六与七”、“但觅梨与栗”，“七”字与“栗”字，皆无其韵也。</strong></p>
<p><br></p>
<p><strong>予尝偶得句，亦殊可喜。惜无佳对，遂未成诗。其一为“枯叶带虫飞”，其一为“乡月大于城”。姑存之，以俟异日。</strong></p>
<p><br></p>
<p><strong>“空山无人，水流花开”二句，极琴心之妙境；“胜固欣然，败亦可喜”二句，极手谈之妙境；“帆随湘转，望衡九面”二句，极泛舟之妙境；“胡然而天，胡然而帝”二句，极美人之妙境。</strong></p>
<p><br></p>
<p><strong>镜与水之影，所受者也；日与灯之影，所施者也；月之有影，则在天者为受，而在地者为施也。</strong></p>
<blockquote>
<p>郑破水曰：受、施二字，深得阴阳之理。<br>庞天池曰：幽梦之影，在心斋为施，在笔奴为受。</p>
</blockquote>
<p><br></p>
<p><strong>水之为声有四：有瀑布声，有流泉声，有滩声，有沟浍声；风之为声有三：有松涛声，有秋叶声，有波浪声；雨之为声有二：有梧叶、荷叶上声，有承檐溜竹筒中声。</strong></p>
<blockquote>
<p>弟木山曰：数声之中，惟水声最为厌。以其无已时，甚聒人耳也。</p>
</blockquote>
<p><br></p>
<p><strong>文人每好鄙薄富人，然于诗文之佳者，又往往以金玉、珠玑、锦绣誉之，则又何也？</strong></p>
<blockquote>
<p>陈鹤山曰：犹之富贵家张山癯野老落木荒村之画耳。<br>江含徵曰：富人嫌其悭且俗耳，非嫌其珠玉文绣也。<br>张竹坡曰：不文，虽穷可鄙；能文，虽富可敬。<br>陆云士曰：竹坡之言，是真公道说话！<br>李若金曰：富人之可鄙者，在吝，或不好史、书，或畏交游，或趋炎热而轻忽寒士。若非然者，则富翁大有裨益人处，何可少之！</p>
</blockquote>
<p><br></p>
<p><strong>能闲世人之所忙者，方能忙世人之所闲。</strong></p>
<p><br></p>
<p><strong>先读经，后读史，则论事不谬于圣贤；既读史，复读经，则观书不徒为章句。</strong></p>
<blockquote>
<p>黄交三曰：宋儒语录中不可多得之句。<br>陆云士曰：先儒著书法，累牍连章，不若心斋数言道尽。<br>王宓草曰：妄论经、史者，还宜退而读经。</p>
</blockquote>
<p><br></p>
<p><strong>居城市中，当以画幅当山水，以盆景当苑囿，以书籍当朋友。</strong></p>
<blockquote>
<p>周星远曰：究是心斋偏重独乐乐！<br>王司直曰：心斋先生置身于画中矣！</p>
</blockquote>
<p><br></p>
<p><strong>乡居须得良朋始佳，若田夫樵子仅能辨五谷而测晴雨，久且数，未免生厌矣。而友之中又当以能诗为第一，能谈次之，能画次之，能歌又次之，解觞政者又次之。</strong></p>
<blockquote>
<p>江含徵曰：说鬼话者，又次之。<br>殷日戒曰：奔走于富贵之门者，自应以善说鬼话为第一，而诸客次之。<br>倪永清曰：能诗者，必能说鬼话。<br>陆云士曰：三说递进，愈转愈妙，滑稽之雄。</p>
</blockquote>
<p><br></p>
<p><strong>玉兰，花中之伯夷也；葵，花中之伊尹也；莲，花中之柳下惠也。鹤，鸟中之伯夷也；鸡，鸟中之伊尹也；莺，鸟中之柳下惠也。</strong></p>
<p><br></p>
<p><strong>无其罪而虚受恶名者，蠹鱼也；有其罪而恒逃清议者，蜘蛛也。</strong></p>
<blockquote>
<p>张竹坡曰：自是老吏断狱。<br>李若金曰：予尝有除蛛网说，则讨之未尝无人。</p>
</blockquote>
<p><br></p>
<p><strong>臭腐化为神奇，酱也，乳也，金汁也；至神奇化为臭腐，则是物皆然。</strong></p>
<blockquote>
<p>袁中江曰：神奇不化臭腐者，黄金也、真诗文也。<br>王司直曰：曹操、王安石文字，亦是神奇出于臭腐。</p>
</blockquote>
<p><br></p>
<p><strong>黑与白交，黑能污白，白不能掩黑；香与臭混，臭能胜香，香不能敌臭。此君子小人相攻之大势也。</strong></p>
<blockquote>
<p>弟木山曰：人必喜白而恶黑，黜臭而取香，此又君子必胜小人之理也。理在，又乌论乎势！<br>石天外曰：余尝言：于黑处著一些白，人必惊心骇目，皆知黑处有白；于白处著一些黑，人亦必惊心骇目，以为白处有黑。甚矣！君子之易于形短，小人之易于见长，此不虞之誉、求全之毁所由来也。读此慨然。<br>倪永清曰：当今以臭攻臭者不少。</p>
</blockquote>
<p><br></p>
<p><strong>耻之一字，所以治君子；痛之一字，所以治小人。</strong></p>
<blockquote>
<p>张竹坡曰：若使君子以耻治小人，则有耻且格；小人以痛报君子，则尽忠报国。</p>
</blockquote>
<p><br></p>
<p><strong>镜不能自照，衡不能自权，剑不能自击。</strong></p>
<blockquote>
<p>倪永清曰：诗不能自传，文不能自誉。<br>庞天池曰：美不能自见，恶不能自掩。</p>
</blockquote>
<p><br></p>
<p><strong>古人云：“诗必穷而后工。”盖穷则语多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳！苟思所变，计惟有出游一法。即以所见之山川风土、物产人情，或当疮痍兵燹之余，或值旱涝灾棂之后，无一不可寓之诗中。借他人之穷愁，以供我之咏叹，则诗亦不必待穷而后工也。</strong></p>
<blockquote>
<p>张竹坡曰：所以郑监门《流民图》独步千古。<br>倪永清曰：得意之游，不暇作诗；失意之游，不能作诗。苟能以无意游之，则眼光识力定是不同。<br>尤悔庵曰：世之穷者多而工诗者少，诗亦不任受过也。</p>
</blockquote>
<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/幽梦影/" rel="tag"><i class="fa fa-tag"></i> 幽梦影</a>
          </div>

        


        
    <div class="post-nav">
      <div class="post-nav-item">
    <a href="/古典小说/金瓶梅/金瓶梅_048/" rel="prev" title="金瓶梅 - 第048回 弄私情戏赠一枝桃 走捷径探归七件事">
      <i class="fa fa-chevron-left"></i> 金瓶梅 - 第048回 弄私情戏赠一枝桃 走捷径探归七件事
    </a></div>
      <div class="post-nav-item">
    <a href="/古典小说/金瓶梅/金瓶梅_049/" rel="next" title="金瓶梅 - 第049回 请巡按屈体求荣 遇胡僧现身施药">
      金瓶梅 - 第049回 请巡按屈体求荣 遇胡僧现身施药 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">昔日横波目，今成流泪泉</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1258</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">6</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">50</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
