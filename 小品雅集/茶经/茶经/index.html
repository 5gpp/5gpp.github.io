<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="作者：﹝唐 ‧ 陆羽﹞。也被称为茶圣。   《茶经》是中国乃至世界现存最早、最完整、最全面介绍茶的第一部专著，被誉为茶叶百科全书。此书是关于茶叶生产的历史、源流、现状、生产技术以及饮茶技艺、茶道原理的综合性论著，是划时代的茶学专著，精辟的农学著作，阐述茶文化的书。将普通茶事升格为一种美妙的文化艺能，推动了汉族茶文化的发展。    一之源　　茶者，南方之嘉木也，一尺、二尺，迺至数十尺。其巴山峡川，">
<meta name="keywords" content="茶经">
<meta property="og:type" content="article">
<meta property="og:title" content="茶经">
<meta property="og:url" content="http://5gpp.github.io/小品雅集/茶经/茶经/index.html">
<meta property="og:site_name" content="横波书苑">
<meta property="og:description" content="作者：﹝唐 ‧ 陆羽﹞。也被称为茶圣。   《茶经》是中国乃至世界现存最早、最完整、最全面介绍茶的第一部专著，被誉为茶叶百科全书。此书是关于茶叶生产的历史、源流、现状、生产技术以及饮茶技艺、茶道原理的综合性论著，是划时代的茶学专著，精辟的农学著作，阐述茶文化的书。将普通茶事升格为一种美妙的文化艺能，推动了汉族茶文化的发展。    一之源　　茶者，南方之嘉木也，一尺、二尺，迺至数十尺。其巴山峡川，">
<meta property="og:locale" content="zh-CN">
<meta property="og:updated_time" content="2020-06-04T09:47:03.130Z">
<meta name="twitter:card" content="summary">
<meta name="twitter:title" content="茶经">
<meta name="twitter:description" content="作者：﹝唐 ‧ 陆羽﹞。也被称为茶圣。   《茶经》是中国乃至世界现存最早、最完整、最全面介绍茶的第一部专著，被誉为茶叶百科全书。此书是关于茶叶生产的历史、源流、现状、生产技术以及饮茶技艺、茶道原理的综合性论著，是划时代的茶学专著，精辟的农学著作，阐述茶文化的书。将普通茶事升格为一种美妙的文化艺能，推动了汉族茶文化的发展。    一之源　　茶者，南方之嘉木也，一尺、二尺，迺至数十尺。其巴山峡川，">

<link rel="canonical" href="http://5gpp.github.io/小品雅集/茶经/茶经/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>茶经 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">50</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/小品雅集/茶经/茶经/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="昔日横波目，今成流泪泉">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          茶经
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2001-05-05 00:00:00" itemprop="dateCreated datePublished" datetime="2001-05-05T00:00:00+08:00">2001-05-05</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/小品雅集/" itemprop="url" rel="index"><span itemprop="name">小品雅集</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>8.1k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>7 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <blockquote>
<p>作者：﹝唐 ‧ 陆羽﹞。也被称为茶圣。</p>
</blockquote>
<blockquote>
<p>《茶经》是中国乃至世界现存最早、最完整、最全面介绍茶的第一部专著，被誉为茶叶百科全书。此书是关于茶叶生产的历史、源流、现状、生产技术以及饮茶技艺、茶道原理的综合性论著，是划时代的茶学专著，精辟的农学著作，阐述茶文化的书。将普通茶事升格为一种美妙的文化艺能，推动了汉族茶文化的发展。</p>
</blockquote>
<hr>

<h2 id="一之源"><a href="#一之源" class="headerlink" title="一之源"></a>一之源</h2><p>　　茶者，南方之嘉木也，一尺、二尺，迺至数十尺。其巴山峡川，有两人合抱者，伐而掇之。其树如瓜芦，叶如栀子，花如白蔷薇，实如栟榈，蒂如丁香，根如胡桃。</p>
<p>　　其字，或从草，或从木，或草木并。其名，一曰茶，二曰槚，三曰蔎，四曰茗，五曰荈。其地，上者生烂石，中者生砾壤，下者生黄土。</p>
<p>　　凡艺而不实，植而罕茂，法如种瓜，三岁可采。野者上，园者次；阳崖阴林，紫者上，绿者次；笋者上，牙者次；叶卷上，叶舒次。阴山坡谷者，不堪采掇，性凝滞，结瘕疾。</p>
<p>　　茶之为用，味至寒，为饮，最宜精行俭德之人。若热渴、凝闷、脑疼、目涩、四肢乏、百节不舒，聊四五啜，与醍醐、甘露抗衡也。</p>
<p>　　采不时，造不精，杂以卉莽，饮之成疾。</p>
<p>　　茶为累也，亦犹人参。上者生上党，中者生百济、新罗，下者生高丽。有生泽州、易州、幽州、檀州者，为药无效，况非此者，设服荠苨，使六疾不瘳。知人参为累，则茶累尽矣。</p>
<hr>

<h2 id="二之具"><a href="#二之具" class="headerlink" title="二之具"></a>二之具</h2><p>　　籝，一曰篮，一曰笼，一曰筥。以竹织之，受五升，或一斗、二斗、三斗者，茶人负以采茶也。</p>
<p>　　灶，无用𥥛者。釜，用唇口者。</p>
<p>　　甑，或木或瓦，匪腰而泥，篮以箪之，薎以系之。始其蒸也，入乎箪，既其熟也，出乎箄。釜涸，注于甑中，又以谷木枝三桠者制之，散所蒸牙笋并叶，畏流其膏。</p>
<p>　　杵臼，一曰碓，惟恒用者佳。</p>
<p>　　规，一曰模，一曰棬。以铁制之，或圆，或方，或花。</p>
<p>　　承，一曰台，一曰砧。以石为之，不然以槐、桑木半埋地中，遣无所摇动。<br>　　<br>　　檐，一曰衣。以油绢或雨衫、单服败者为之，以檐置承上，又以规置檐上，以造茶也。茶成，举而易之。</p>
<p>　　芘莉，一曰籝子，一曰篣筤。以二小竹，长三赤，躯二赤五寸，柄五寸。以篾织方眼，如圃人土罗，阔二赤以列茶也。</p>
<p>　　棨，一曰锥刀，柄以坚木为之，用穿茶也。</p>
<p>　　扑，一曰鞭。以竹为之，穿茶以解茶也。</p>
<p>　　焙，凿地深二尺，阔二尺五寸，长一丈，上作短墙，高二尺，泥之。</p>
<p>　　贯，削竹为之，长二尺五寸，以贯茶焙之。</p>
<p>　　棚，一曰栈，以木构于焙上，编木两层，高一尺，以焙茶也。茶之半干，升下棚，全干，升上棚。</p>
<p>　　穿，江东、淮南剖竹为之，巴川峡山纫谷皮为之。江东以一斤为上穿，半斤为中穿，四两五两为小穿。峡中以一百二十斤为上，八十斤为中穿，五十斤为小穿。字旧作钗钏之“钏”字，或作贯串。今则不然，如磨、扇、弹、钻、缝五字，文以平声书之，义以去声呼之，其字以穿名之。</p>
<p>　　育，以木制之，以竹编之，以纸糊之。中有隔，上有覆，下有床，傍有门，掩一扇，中置一器，贮煻煨火，令煴煴然，江南梅雨时，焚之以火。</p>
<hr>

<h2 id="三之造"><a href="#三之造" class="headerlink" title="三之造"></a>三之造</h2><p>　　凡采茶在二月、三月、四月之间。</p>
<p>　　茶之笋者，生烂石沃土，长四五寸，若薇蕨始抽，凌露采焉。茶之芽者，发于藂薄之上，有三枝、四枝、五枝者，选其中枝颖拔者采焉。其日，有雨不采，晴有云不采。晴，采之、蒸之、捣之、拍之、焙之、穿之、封之、茶之干矣。</p>
<p>　　茶有千万状，卤莽而言，如胡人靴者，蹙缩然；犎牛臆者，廉襜然；浮云出山者，轮囷然；轻飙拂水者，涵澹然。有如陶家之子，罗膏土以水澄泚之。又如新治地者，遇暴雨流潦之所经。此皆茶之精腴。有如竹箨者，枝干坚实，艰于蒸捣，故其形籭簁然。有如霜荷者，茎叶凋沮，易其状貌，故厥状委悴然。此皆茶之瘠老者也。</p>
<p>　　自采至于封七经目，自胡靴至于霜荷八等。或以光黑平正言嘉者，斯鉴之下也；以皱黄坳垤言佳者，鉴之次也。若皆言嘉及皆言不嘉者，鉴之上也。何者？出膏者光，含膏者皱；宿制者则黑，日成者则黄；蒸压则平正，纵之则坳垤。此茶与草木叶一也。茶之否臧，存于口决。</p>
<hr>

<h2 id="四之器"><a href="#四之器" class="headerlink" title="四之器"></a>四之器</h2><p>　　风炉以铜铁铸之，如古鼎形，厚三分，缘阔九分，令六分虚中，致其污墁。凡三足，古文书二十一字。一足云：“坎上巽下离于中”；一足云：“体均五行去百疾”；一足云：“圣唐灭胡明年铸。”其三足之间，设三䆫。底一䆫以为通飙漏烬之所。上并古文书六字：一䆫之上书“伊公”二字，一䆫之上书“羹陆”二字，一䆫之上书“氏茶”二字。所谓“伊公羹、陆氏茶”也。置墆𡏻于其内，设三格：其一格有翟焉，翟者，火禽也，画一卦曰离；其一格有彪焉，彪者，风兽也，画一卦曰巽；其一格有鱼焉，鱼者，水虫也，画一卦曰坎。巽主风，离主火，坎主水，风能兴火，火能熟水，故备其三卦焉。其饰，以连葩、垂蔓、曲水、方文之类。其炉，或锻铁为之，或运泥为之。其灰承，作三足，铁柈抬之。</p>
<p>　　筥，以竹织之，高一尺二寸，径阔七寸。或用藤，作木楦如筥形织之，六出圆眼。其底盖若利箧口，铄之。</p>
<p>　　炭檛，以铁六棱制之。长一尺，锐上丰中，执细头系一小𨫀，以饰檛也，若今之河陇军人木吾也。或作锤，或作斧，随其便也。</p>
<p>　　火筴：一名箸，若常用者，圆直一尺三寸，顶平截，无葱台勾鏁之属，以铁或熟铜制之。</p>
<p>　　鍑，以生铁为之。今人有业冶者，所谓急铁，其铁以耕刀之趄，链而铸之。内模土而外模沙。土滑于内，易其摩涤；沙涩于外，吸其炎焰。方其耳，以正令也。广其缘，以务远也。长其脐，以守中也。脐长，则沸中；沸中，则末易扬；末易扬，则其味淳也。洪州以瓷为之，莱州以石为之。瓷与石皆雅器也，性非坚实，难可持久。用银为之，至洁，但涉于侈丽。稚则雅矣，洁亦洁矣，若用之恒，而卒归于银也。</p>
<p>　　交床，以十字交之，剜中令虚，以支鍑也。</p>
<p>　　夹，以小青竹为之，长一尺二寸。令一寸有节，节已上剖之，以炙茶也。彼竹之筱，津润于火，假其香洁以益茶味。恐非林谷间莫之致。或用精铁熟铜之类，取其久也。</p>
<p>　　纸囊，以剡藤纸白厚者夹缝之。以贮所炙茶，使不泄其香也。</p>
<p>　　碾，以橘木为之，次以梨，桑、桐、柘为之。内圆而外方。内圆备于运行也，外方制其倾危也。内容堕而外无余木。堕，形如车轮，不辐而轴焉。长九寸，阔一寸七分。堕径三寸八分，中厚一寸，边厚半寸。轴中方而执圆。其拂未以鸟羽制之。</p>
<p>　　罗末，以合盖贮之，以则置合中。用巨竹剖而屈之，以纱绢衣之。其合以竹节为之，或屈杉以漆之，高三寸，盖一寸，底二才，口径四寸。</p>
<p>　　则，以海贝、蛎蛤之属，或以铜、铁，竹匕策之类。则者，量也，准也，度也。凡煮水一升，用末方寸匕。若好薄者，减之，嗜浓者，增之，故云则也。</p>
<p>　　水方：以椆木、槐、楸、梓等合之，其里并外缝漆之，受一斗。</p>
<p>　　漉水囊，若常用者，其格以生铜铸之，以备水湿，无有苔秽腥涩之意。以熟铜苔秽；铁腥涩也。林栖谷隐者，或用之竹木。木与竹非持久涉远之具，故用之生铜。其囊，织青竹以卷之，裁碧缣以缝之，纽翠钿以缀之。又作油绿囊以贮之，圆径五寸，柄一寸五分。</p>
<p>　　瓢，一曰牺杓。剖瓠为之，或刊木为之。晋舍人杜育《荈赋》云：“酌之以匏”。匏，瓢也。口阔，胚薄，柄短。永嘉中，余姚人虞洪入瀑布山采茗，遇一道士云：“吾，丹丘子，祈子他日瓯牺之余，乞相遗也。”牺，木杓也。今常用以梨木为之。</p>
<p>　　竹筴，或以桃、柳、蒲葵木为之，或以柿心木为之。长一尺，银裹两头。</p>
<p>　　鹾簋，以瓷为之。圆径四寸，若合形。或瓶、或罍，贮盐花也。其𢶆，竹制，长四寸一分，阔九分。𢶆，策也。</p>
<p>　　熟盂，以贮熟水，或瓷，或砂，受二升。</p>
<p>　　碗，越州上，鼎州次，婺州次，岳州次，寿州、洪州次。或者以邢州处越州上，殊为不然。若邢瓷类银，越瓷类玉，邢不如越一也；若邢瓷类雪，则越瓷类冰，邢不如越二也；邢瓷白而茶色丹，越瓷青而茶色绿，邢不如越三也。晋杜育《荈赋》所谓：“器择陶简，出自东瓯”。瓯，越也。瓯，越州上，口唇不卷，底卷而浅，受半升以下。越州瓷、岳瓷皆青，青则益茶。茶作红白之色。邢州瓷白，茶色红；寿州瓷黄，茶色紫；洪州瓷褐，茶色黑；悉不宜茶。</p>
<p>　　畚，以白蒲卷而编之，可贮碗十枚，或用筥。其纸帊以剡纸夹缝，令方，亦十之也。</p>
<p>　　札，缉栟榈皮以茱萸莫木夹而缚之，或截竹束而管之，若巨笔形。</p>
<p>　　涤方，以贮洗涤之余，用楸木合之，制如水方，受八升。</p>
<p>　　滓方，以集诸滓，制如涤方，处五升。</p>
<p>　　巾，以絁为之，长二尺，作二枚，互用之，以洁诸器。</p>
<p>　　具列，或作床，或作架。或纯木、纯竹而制之，或木，或竹，黄黑可𢩁而漆者。长三尺，阔二尺，高六寸。具到者，悉敛诸器物，悉以陈列也。</p>
<p>　　都篮，以悉设诸器而名之。以竹蔑内作三角方眼，外以双蔑阔者经之，以单蔑纎者缚之，递压双经作方眼，使玲珑。高一尺五寸，底阔一尺，高二寸，长二尺四寸，阔二尺。</p>
<hr>

<h2 id="五之煮"><a href="#五之煮" class="headerlink" title="五之煮"></a>五之煮</h2><p>　　凡炙茶，慎勿于风烬间炙，熛焰如钻，使凉炎不均。持以逼火，屡其翻正，候炮出培𪣻，状虾蟆背，然后去火五寸。卷而舒，则本其始又炙之。若火干者，以气熟止；日干者，以柔止。</p>
<p>　　其始，若茶之至嫩者，茶罢热捣，叶烂而芽笋存焉。假以力者，持千钧杵亦不之烂。如漆科珠，壮士接之，不能驻其指。及就，则似无穰骨也。炙之，则其节若倪倪，如婴儿之臂耳。既而承热用纸囊贮之，精华之气无所散越，候寒末之。</p>
<p>　　其火用炭，次用劲薪。其炭曾经燔炙，为膻腻所及，及膏木、败器不用之。古人有劳薪之味，信哉！</p>
<p>　　其水，用山水上，江水中，井水下。其山水，拣乳泉、石池漫流者上；其瀑涌湍漱，勿食之，久食令人有颈疾。又多别流于山谷者，澄浸不泄，自火天至霜郊以前，或潜龙蓄毒于其间，饮者可决之，以流其恶，使新泉涓涓然，酌之。其江水取去人远者，井取汲多者。</p>
<p>　　其沸如鱼目，微有声，为一沸。缘边如涌泉连珠，为二沸。腾波鼓浪，为三沸。已上水老，不可食也。初沸，则水合量调之以盐味，谓弃其啜余，无乃𪉦𪊇而钟其一味乎？第二沸出水一瓢，以竹䇲环激汤心，则量末当中心而下。有顷，势若奔涛溅沫，以所出水止之，而育其华也。</p>
<p>　　凡酌，至诸碗，令沫饽均。沫饽，汤之华也。华之薄者曰沫，厚者曰饽，细轻者曰花，如枣花漂漂然于环池之上；又如回潭曲渚青萍之始生；又如晴天爽朗有浮云鳞然。其沫者，若绿钱浮于水渭，又如菊英堕于𨱔俎之中。饽者，以滓煮之，及沸，则重华累沫，皤皤然若积雪耳。《荈赋》所谓“焕如积雪，烨若春𧀮”，有之。</p>
<p>　　第一煮水沸，而弃其沫，之上有水膜，如黑云母，饮之则其味不正。其第一者为隽永，或留熟盂以贮之，以备育华救沸之用，诸第一与第二、第三碗次之，第四、第五碗外，非渴甚莫之饮。凡煮水一升，酌分五碗。乘热连饮之，以重浊凝其下，精英浮其上。如冷，则精英随气而竭，饮啜不消亦然矣。</p>
<p>　　茶性俭，不宜广，广则其味黯澹。且如一满碗，啜半而味寡，况其广乎！其色缃也，其馨𣣑也。其味甘，樌也；不甘而苦，荈也；啜苦咽甘，茶也。</p>
<hr>

<h2 id="六之饮"><a href="#六之饮" class="headerlink" title="六之饮"></a>六之饮</h2><p>　　翼而飞，毛而走，去而言，此三者俱生于天地间，饮啄以活，饮之时义远矣哉！至若救渴，饮之以浆；蠲忧忿，饮之以酒；荡昏寐，饮之以茶。</p>
<p>　　茶之为饮，发乎神农氏，间于鲁周公，齐有晏婴，汉有扬雄、司马相如，吴有韦曜，晋有刘琨、张载、远祖纳、谢安、左思之徒，皆饮焉。滂时浸俗，盛于国朝，两都并荆俞渝间，以为比屋之饮。</p>
<p>　　饮有觕茶、散茶、末茶、饼茶者。乃斫、乃熬、乃炀、乃舂，贮于瓶缶之中，以汤沃焉，谓之痷茶。或用䓗、姜、枣、橘皮、茱萸、薄荷之等，煮之百沸，或扬令滑，或煮去沫。斯沟渠间弃水耳，而习俗不已。</p>
<p>　　於戏！天育万物，皆有至妙。人之所工，但猎浅易。所庇者屋，屋精极；所著者衣，衣精极；所饱者饮食，食与酒皆精极之。茶有九难：一曰造，二曰别，三曰器，四曰火，五曰水，六曰炙，七曰末，八曰煮，九曰饮。阴采夜焙，非造也；嚼味嗅香，非别也；膻鼎腥瓯，非器也；膏薪庖炭，非火也；飞湍壅潦，非水也；外熟内生，非炙也；碧粉缥尘，非末也；操艰搅遽，非煮也；夏兴冬废，非饮也。</p>
<p>　　夫珍鲜馥烈者，其碗数三；次之者，碗数五。若座客数至五，行三碗；至七，行五碗；若六人以下，不约碗数，但阙一人而已，其隽永补所阙人。</p>
<hr>

<h2 id="七之事"><a href="#七之事" class="headerlink" title="七之事"></a>七之事</h2><p>　　三皇，炎帝神农氏。</p>
<p>　　周，鲁周公旦，齐相晏婴。</p>
<p>　　汉，仙人丹丘子，黄山君，司马文园令相如，杨执戟雄。</p>
<p>　　吴，归命侯，韦太傅弘嗣。</p>
<p>　　晋，惠帝，刘司空琨，琨兄子兖州刺史演，张黄门孟阳，傅司隶咸，江洗马统，孙参军楚，左记室太冲，陆吴兴纳，纳兄子会稽内史俶，谢冠军安石，郭弘农璞，桓扬州温，杜舍人育，武康小山寺释法瑶，沛国夏侯恺，馀姚虞洪，北地傅巽，丹阳弘君举，乐安任育长，宣城秦精，炖煌单道开，剡县陈务妻，广陵老姥，河内山谦之。</p>
<p>　　后魏，琅琊王肃。</p>
<p>　　宋，新安王子鸾，鸾弟豫章王子尚，鲍昭妹令晖，八公山沙门昙济。</p>
<p>　　齐，世祖武帝。</p>
<p>　　梁 刘廷尉，陶先生弘景。</p>
<p>　　皇朝 徐英公绩。</p>
<p>　　《神农食经》：“茶茗久服，令人有力、悦志”。</p>
<p>　　周公《尔雅》：“槚，苦茶。”《广雅》云：“荆、巴间采叶作饼，叶老者，饼成，以米膏出之。欲煮茗饮，先灸令赤色，捣末置瓷器中，以汤浇覆之，用䓗、姜、橘子芼之。其饮醒酒，令人不眠。”</p>
<p>　　《晏子春秋》：“婴相齐景公时，食脱粟之饭，灸三戈、五卯，茗莱而已。”</p>
<p>　　司马相如《凡将篇》：“乌啄、桔梗、芫华、款冬、贝母、木蘖、蒌、芩草、芍药、桂、漏芦、蜚廉、雚菌、荈诧、白敛、白芷、菖蒲、芒消、莞椒、茱萸。”</p>
<p>　　《方言》：“蜀西南人谓茶曰蔎。”</p>
<p>　　《吴志·韦曜传》：“孙皓每飨宴，坐席无不率以七胜为限。虽不尽入口，皆浇灌取尽。曜饮酒不过二升，皓初礼异，宻赐茶荈以代酒。”</p>
<p>　　《晋中兴书》：“陆纳为吴兴太守时，卫将军谢安常欲诣纳，纳兄子俶怪纳无所备，不敢问之，乃私蓄十数人馔。安既至，所设唯茶果而已。俶遂陈盛馔，珍羞必具。及安去，纳杖俶四十，云：‘汝既不能光益叔父，柰何秽吾素业？’”</p>
<p>　　《晋书》：“桓温为扬州牧，性俭，每宴饮，唯下七奠，拌茶果而已。”</p>
<p>　　《搜神记》：“夏侯恺因疾死。宗人字苟奴察见鬼神，见恺来收马，并病其妻。著平上帻，单衣，入坐生时西壁大床，就人觅茶饮。”</p>
<p>　　刘琨《与兄子南兖州刺史演书》云：“前得安州干姜一斤、桂一斤、黄芩一斤，皆所须也，吾体中溃闷，常仰真茶，汝可置之。”</p>
<p>　　傅咸《司隶教》曰：“闻南方有以困蜀妪作茶粥卖，为帘事打破其器具。后又卖饼于市，而禁茶粥以蜀姥，何哉！”</p>
<p>　　《神异记》：“馀姚人虞洪入山采茗，遇一道士，牵三青牛，引洪至瀑布山曰：‘吾，丹丘子也。闻子善具饮，常思见惠。山中有大茗，可以相给。祈子他日有瓯牺之余，乞相遗也。’因立奠祀。后常令家人入山，获大茗焉。”</p>
<p>　　左思《娇女诗》：“吾家有娇女，皎皎颇白皙。小字为纨素，口齿自清历。有姊字惠芳，眉目粲如画。驰骛翔园林，果下皆生摘。贪华风雨中，倏忽数百适。心为茶荈剧，吹嘘对鼎䥶。”</p>
<p>　　张孟阳《登成都楼诗》云：“借问杨子舍，想见长卿庐。程卓累千金，骄侈拟五侯。门有连骑客，翠带腰吴钩。鼎食随时进，百和妙且殊。披林采秋橘，临江钓春鱼。黑子过龙醢，果馔逾蟹蝑。芳茶冠六情，溢味播九区。人生苟安乐，兹土聊可娱。”</p>
<p>　　传巽《七诲》：“蒲桃宛柰、齐柿燕栗、峘阳黄梨、巫山朱橘、南中茶子、西极石蜜。”</p>
<p>　　弘君举《食檄》：“寒温既毕，应下霜华之茗；三爵而终，应下诸蔗、木瓜、元李、杨梅、五味、橄榄、悬豹、葵羹各一杯。”</p>
<p>　　孙楚《歌》：“茱萸出芳树颠，鲤鱼出洛水泉。白盐出河东，美豉出鲁渊。姜、桂、茶荈出巴蜀，椒、橘、木兰出高山。蓼苏出沟渠，精稗出中田。”</p>
<p>　　华佗《食论》：“苦茶久食，益意思。”</p>
<p>　　壶居士《食忌》：“苦茶久食，羽化；与韭同食，令人体重。”</p>
<p>　　郭璞《尔雅注》云：“树小似栀子，冬生，叶可煮羹饮，今呼早取为茶，晚取为茗，或一曰荈，蜀人名之苦茶。”</p>
<p>　　《世说》：“任瞻，字育长，少时有令名，自过江失志。既下饮，问人云：‘此为茶？为茗？’觉人有怪色，乃自分明云：‘向问饮为热为冷？’”</p>
<p>　　《续搜神记》：“晋武帝世，宣城人秦精，常入武昌山采茗。遇一毛人，长丈余，引精至山下，示以藂茗而去。俄而复还，乃探怀中橘以遗精。精怖，负茗而归。”</p>
<p>　　《晋四王起事》：“惠帝蒙尘还洛阳，黄门以瓦盂盛茶上至尊。”</p>
<p>　　《异苑》：“剡县陈务妻少，与二子寡居，好饮茶茗。以宅中有古冢，每饮辄先祀之。二子患之曰：‘古冢何知？徒以劳意。’欲掘去之。母苦禁而止。其夜，梦一人云：‘吾止此冢三百余年，卿二子恒欲见毁，赖相保护，又享吾佳茗，虽潜壤朽骨，岂忘翳桑之报。’及晓，于庭中获钱十万，似久埋者，但贯新耳。母告二子，惭之，从是祷馈愈甚。”</p>
<p>　　《广陵耆老传》：“晋元帝时有老姥，每旦独提一器茗，往市鬻之，市人竞买。自旦至夕，其器不减。所得钱散路傍孤贫乞人，人或异之。州法曹絷之狱中。至夜，老姥执所鬻茗器，从狱牖中飞出。”</p>
<p>　　《艺术传》：“炖煌人单道开，不畏寒暑，常服小石子。所服药有松、桂、蜜之气，所饮茶苏而已。”</p>
<p>　　释道该说《续名僧传》：“宋释法瑶，姓杨氏，河东人。永嘉中过江，遇沈台真，请真君武康小山寺，年垂悬车，饭所饮茶。永明中，敕吴兴礼致上京，年七十九。”</p>
<p>　　宋《江氏家传》：“江统，字应元，迁愍怀太子洗马，常上疏，谏云：‘今西园卖酰、面、蓝子、菜、茶之属，亏败国体。’”</p>
<p>　　《宋录》：“新安王子鸾、豫章王子尚诣昙济道人于八公山，道人设茶茗。子尚味之曰：‘此甘露也，何言茶茗。’”</p>
<p>　　王微《杂诗》：“寂寂掩高阁，寥寥空广厦。待君竟不归，收领今就槚。”</p>
<p>　　鲍昭妹令晖著《香茗赋》。</p>
<p>　　南齐世祖武皇帝遗诏：“我灵座上慎勿以牲为祭，但设饼果、茶饮、干饭、酒脯而已。”</p>
<p>　　梁刘孝绰《谢晋安王饷米等启》：“传诏李孟孙宣教旨，垂赐米、酒、瓜、笋、菹、脯、酢、茗八种。气苾新城，味芳云松。江潭抽节，迈昌荇之珍；疆场擢翘，越葺精之美。羞非纯束野麏，裛似雪之驴；鲊异陶瓶河鲤，操如琼之粲。茗同食粲，酢类望柑。免千里宿舂，省三月粮聚。小人怀惠，大懿难忘。”</p>
<p>　　陶弘景《杂录》：“苦茶轻换骨，昔丹丘子、黄山君服之。”</p>
<p>　　《后魏录》：“琅琊王肃仕南朝，好茗饮、莼羹。及还北地，又好羊肉、酪浆。人或问之：‘茗何如酪？’肃曰：‘茗不堪与酪为奴。’”</p>
<p>　　《桐君录》：“西阳、武昌、庐江、晋陵好茗，皆东人作清茗。茗有饽，饮之宜人。凡可饮之物，皆多取其叶，天门冬、拔揳取根，皆益人。又巴东别有真茗茶，煎饮令人不眠。俗中多煮檀叶并大皂李作茶，并冷。又南方有瓜芦木，亦似茗，至苦涩，取为屑茶饮，亦可通夜不眠。煮盐人但资此饮，而交、广最重，客来先设，乃加以香芼辈。”</p>
<p>　　《坤元录》：“辰州溆浦县西北三百五十里无射山，云蛮俗当吉庆之时，亲族集会歌舞于山上。山多茶树。”</p>
<p>　　《括地图》：“临蒸县东一百四十里有茶溪。”</p>
<p>　　山谦之《吴兴记》：“乌程县西二十里有温山，出御荈。”</p>
<p>　　《夷陵图经》：“黄牛、荆门、女观、望州等山，茶茗出焉。”</p>
<p>　　《永嘉图经》：“永嘉县东三百里有白茶山。”</p>
<p>　　《淮阴图经》：“山阳县南二十里有茶坡。”</p>
<p>　　《茶陵图经》云：“茶陵者，所谓陵谷生茶茗焉。”</p>
<p>　　《本草·木部》：“茗，苦茶。味甘苦，微寒，无毒，主瘘疮，利小便，去痰渴热，令人少睡。秋采之苦，主下气消食。”注云：“春采之。”</p>
<p>　　《本草·菜部》：“苦茶，一名荼，一名选，一名游冬，生益州川谷，山陵道傍，凌冬不死。三月三日采，干。”注云：“疑此即是今茶，一名荼，令人不眠。”《本草》注：“按《诗》云‘谁谓荼苦’，又云‘堇荼如饴’，皆苦菜也。陶谓之苦茶，木类，非菜流。茗春采，谓之苦𣗪。”</p>
<p>　　《枕中方》：“疗积年瘘，苦茶、蜈蚣并灸，令香熟，等分，捣筛，煮甘草汤洗，以末傅之。”</p>
<p>　　《孺子方》：“疗小儿无故惊蹶，以苦茶、䓗须煮服之。”</p>
<hr>

<h2 id="八之出"><a href="#八之出" class="headerlink" title="八之出"></a>八之出</h2><p>　　山南，以峡州上，襄州、荆州次，衡州下，金州、梁州又下。</p>
<p>　　淮南，以光州上，义阳郡、舒州次，寿州下，蕲州、黄州又下。</p>
<p>　　浙西，以湖州上，常州次，宣州、杭州、睦州、歙州下，润州、苏州又下。</p>
<p>　　劔南，以彭州上，绵州、蜀州次，邛州次，雅州、泸州下，眉州、汉州又下。</p>
<p>　　浙东，以越州上，明州、婺州次，台州下。</p>
<p>　　黔中，生恩州、播州、费州、夷州。</p>
<p>　　江南，生鄂州、袁州、吉州。</p>
<p>　　岭南，生福州、建州、韶州、象州。</p>
<p>　　其恩、播、费、夷、鄂、袁、吉、福、建、泉、韶、象十一州未详。往往得之，其味极佳。</p>
<hr>

<h2 id="九之略"><a href="#九之略" class="headerlink" title="九之略"></a>九之略</h2><p>　　其造具，若方春禁火之时，于野寺山园，丛手而掇，乃蒸，乃舂，乃拍，乃复以火干之，则又棨、扑、焙、贯、棚、穿、育等七事皆废。</p>
<p>　　其煮器，若松间石上可坐，则具列废。用槁薪、鼎䥶之属，则风炉、灰承、炭檛、火䇲、交床等废。若瞰泉临涧，则水方、涤方、漉水囊废。若五人已下，茶可末而精者，则罗合废。若援藟跻嵓，引絙入洞，于山口灸而末之，或纸包合贮，则碾、拂末等废。既瓢、碗、竹䇲、札、熟盂、鹾簋悉以一筥盛之，则都篮废。</p>
<p>　　但城邑之中，王公之门，二十四器阙一，则茶废矣！</p>
<hr>

<h2 id="十之图"><a href="#十之图" class="headerlink" title="十之图"></a>十之图</h2><p>　　以绢素或四幅或六幅，分布写之，陈诸座隅，则茶之源、之具、之造、之器、之煮、之饮、之事、之出、之略，目击而存，于是《茶经》之始终备焉。</p>
<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/茶经/" rel="tag"><i class="fa fa-tag"></i> 茶经</a>
          </div>

        


        
    <div class="post-nav">
      <div class="post-nav-item">
    <a href="/古典小说/金瓶梅/金瓶梅_059/" rel="prev" title="金瓶梅 - 第059回 西门庆露阳惊爱月 李瓶儿睹物哭官哥">
      <i class="fa fa-chevron-left"></i> 金瓶梅 - 第059回 西门庆露阳惊爱月 李瓶儿睹物哭官哥
    </a></div>
      <div class="post-nav-item">
    <a href="/古典小说/金瓶梅/金瓶梅_060/" rel="next" title="金瓶梅 - 第060回 李瓶儿病缠死孽 西门庆官作生涯">
      金瓶梅 - 第060回 李瓶儿病缠死孽 西门庆官作生涯 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#一之源"><span class="nav-text">一之源</span></a></li><li class="nav-item nav-level-2"><a class="nav-link" href="#二之具"><span class="nav-text">二之具</span></a></li><li class="nav-item nav-level-2"><a class="nav-link" href="#三之造"><span class="nav-text">三之造</span></a></li><li class="nav-item nav-level-2"><a class="nav-link" href="#四之器"><span class="nav-text">四之器</span></a></li><li class="nav-item nav-level-2"><a class="nav-link" href="#五之煮"><span class="nav-text">五之煮</span></a></li><li class="nav-item nav-level-2"><a class="nav-link" href="#六之饮"><span class="nav-text">六之饮</span></a></li><li class="nav-item nav-level-2"><a class="nav-link" href="#七之事"><span class="nav-text">七之事</span></a></li><li class="nav-item nav-level-2"><a class="nav-link" href="#八之出"><span class="nav-text">八之出</span></a></li><li class="nav-item nav-level-2"><a class="nav-link" href="#九之略"><span class="nav-text">九之略</span></a></li><li class="nav-item nav-level-2"><a class="nav-link" href="#十之图"><span class="nav-text">十之图</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">昔日横波目，今成流泪泉</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1258</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">6</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">50</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
