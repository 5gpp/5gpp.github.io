<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="柳洲亭　　柳洲亭，宋初为丰乐楼。高宗移汴民居杭地嘉、湖诸郡，时岁丰稔，建此楼以与民同乐，故名。门以左，孙东瀛建问水亭。高柳长堤，楼船画舫会合亭前，雁次相缀。朝则解维，暮则收缆。车马喧阗，驺从嘈杂，一派人声，扰嚷不已。堤之东尽为三义庙。过小桥折而北，则吾大父之寄园、铨部戴斐君之别墅。折而南，则钱麟武阁学、商等轩冢宰、祁世培柱史、余武贞殿撰、陈襄范掌科各家园亭，鳞集于此。过此，则孝廉黄元辰之池上轩、富">
<meta name="keywords" content="西湖梦寻">
<meta property="og:type" content="article">
<meta property="og:title" content="西湖梦寻 - 卷四 ‧ 西湖南路">
<meta property="og:url" content="http://5gpp.github.io/小品雅集/西湖梦寻/西湖梦寻_4/index.html">
<meta property="og:site_name" content="横波书苑">
<meta property="og:description" content="柳洲亭　　柳洲亭，宋初为丰乐楼。高宗移汴民居杭地嘉、湖诸郡，时岁丰稔，建此楼以与民同乐，故名。门以左，孙东瀛建问水亭。高柳长堤，楼船画舫会合亭前，雁次相缀。朝则解维，暮则收缆。车马喧阗，驺从嘈杂，一派人声，扰嚷不已。堤之东尽为三义庙。过小桥折而北，则吾大父之寄园、铨部戴斐君之别墅。折而南，则钱麟武阁学、商等轩冢宰、祁世培柱史、余武贞殿撰、陈襄范掌科各家园亭，鳞集于此。过此，则孝廉黄元辰之池上轩、富">
<meta property="og:locale" content="zh-CN">
<meta property="og:updated_time" content="2020-06-04T09:47:03.460Z">
<meta name="twitter:card" content="summary">
<meta name="twitter:title" content="西湖梦寻 - 卷四 ‧ 西湖南路">
<meta name="twitter:description" content="柳洲亭　　柳洲亭，宋初为丰乐楼。高宗移汴民居杭地嘉、湖诸郡，时岁丰稔，建此楼以与民同乐，故名。门以左，孙东瀛建问水亭。高柳长堤，楼船画舫会合亭前，雁次相缀。朝则解维，暮则收缆。车马喧阗，驺从嘈杂，一派人声，扰嚷不已。堤之东尽为三义庙。过小桥折而北，则吾大父之寄园、铨部戴斐君之别墅。折而南，则钱麟武阁学、商等轩冢宰、祁世培柱史、余武贞殿撰、陈襄范掌科各家园亭，鳞集于此。过此，则孝廉黄元辰之池上轩、富">

<link rel="canonical" href="http://5gpp.github.io/小品雅集/西湖梦寻/西湖梦寻_4/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>西湖梦寻 - 卷四 ‧ 西湖南路 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">50</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/小品雅集/西湖梦寻/西湖梦寻_4/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="昔日横波目，今成流泪泉">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          西湖梦寻 - 卷四 ‧ 西湖南路
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2001-05-14 00:00:00" itemprop="dateCreated datePublished" datetime="2001-05-14T00:00:00+08:00">2001-05-14</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/小品雅集/" itemprop="url" rel="index"><span itemprop="name">小品雅集</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>11k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>10 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <h2 id="柳洲亭"><a href="#柳洲亭" class="headerlink" title="柳洲亭"></a>柳洲亭</h2><p>　　柳洲亭，宋初为丰乐楼。高宗移汴民居杭地嘉、湖诸郡，时岁丰稔，建此楼以与民同乐，故名。门以左，孙东瀛建问水亭。高柳长堤，楼船画舫会合亭前，雁次相缀。朝则解维，暮则收缆。车马喧阗，驺从嘈杂，一派人声，扰嚷不已。堤之东尽为三义庙。过小桥折而北，则吾大父之寄园、铨部戴斐君之别墅。折而南，则钱麟武阁学、商等轩冢宰、祁世培柱史、余武贞殿撰、陈襄范掌科各家园亭，鳞集于此。过此，则孝廉黄元辰之池上轩、富春周中翰之芙蓉园，比闾皆是。今当兵燹之后，半椽不剩，瓦砾齐肩，蓬蒿满目。李文叔作《洛阳名园记》，谓以名园之兴废，卜洛阳之盛衰；以洛阳之盛衰，卜天下之治乱。诚哉言也！余于甲午年，偶涉于此，故宫离黍，荆棘铜驼，感慨悲伤，几效桑苎翁之游苕溪，夜必恸哭而返。</p>
<p>　　张杰《柳洲亭》诗：</p>
<p><center><font color="DeepPink" style="font-weight:bold;">谁为鸿濛凿此陂，涌金门外即瑶池。<br>平沙水月三千顷，画舫笙歌十二时。<br>今古有诗难绝唱，乾坤无地可争奇。<br>溶溶漾漾年年绿，销尽黄金总不知。</font></center></p>

<p>　　王思任《问水亭》诗：</p>
<p><center><font color="DeepPink" style="font-weight:bold;">我来一清步，犹未拾寒烟。灯外兼星外，沙边更槛边。<br>孤山供好月，高雁语空天。辛苦西湖水，人还即熟眠。</font></center></p>

<p>　　赵汝愚《丰乐楼柳梢青》词：</p>
<p><center><font color="DeepPink" style="font-weight:bold;">水月光中，烟霞影里，涌出楼台。空外笙箫，云间笑语，人在蓬莱。<br>天香暗逐风回，正十里荷花盛开。买个小舟，山南游遍，山北归来。</font></center></p>

<hr>

<h2 id="灵芝寺"><a href="#灵芝寺" class="headerlink" title="灵芝寺"></a>灵芝寺</h2><p>　　灵芝寺，钱武肃王之故苑也。地产灵芝，舍以为寺。至宋而规制浸宏，高、孝两朝四临幸焉。内有浮碧轩、依光堂，为新进士题名之所。元末毁，明永乐初僧竺源再造，万历二十二年重修。余幼时至其中看牡丹，干高丈余，而花蕊烂熳，开至数千余朵，湖中夸为盛事。寺畔有显应观，高宗以祀崔府君也。崔名子玉，唐贞观间为磁州鉴阳令，有异政，民生祠之，既卒，为神。高宗为康王时，避金兵，走钜鹿，马毙，冒雨独行，路值三岐，莫知所往。忽有白马在道，鞚驭乘之，驰至崔祠，马忽不见。但见祠马赭汗如雨，遂避宿祠中。梦神以杖击地，促其行。趋出门，马复在户，乘至斜桥，会耿仲南来迎，策马过涧，见水即化。视之，乃崔府君祠中泥马也。及即位，立祠报德，累朝崇奉异常。六月六日是其生辰，游人阗塞。</p>
<p>　　张岱《灵芝寺》诗：</p>
<p><center><font color="DeepPink" style="font-weight:bold;">项羽曾悲骓不逝，活马犹然如泥塑。<br>焉有泥马去如飞，等闲直至黄河渡。<br>一堆龙骨蜕厓前，迢递芒砀迷云路。<br>茕茕一介走亡人，身陷柏人脱然过。<br>建炎尚是小朝廷，百灵亦复加呵护。</font></center></p>

<hr>

<h2 id="钱王祠"><a href="#钱王祠" class="headerlink" title="钱王祠"></a>钱王祠</h2><p>　　钱镠，临安石鉴乡人，骁勇有谋略。壮而微，贩盐自活。唐僖宗时，平浙寇王仙芝，拒黄巢，灭董昌，积功自显。梁开平元年，封镠为吴越王。有讽镠拒梁命者，镠笑曰：“吾岂失一孙仲谋耶！”遂受之。改其乡为临安县，军为锦衣军。是年，省茔垄，延故老，旌钺鼓吹，振耀山谷。自昔游钓之所，尽蒙以锦绣，或树石至有封官爵者，旧贸盐担，亦裁锦韬之。一邻媪九十余，携壶泉迎于道左，镠下车亟拜。媪抚其背，以小字呼之曰：“钱婆留，喜汝长成。”盖初生时，光怪满室，父惧，将沉于了溪，此媪苦留之，遂字焉。为牛酒大陈，以饮乡人；别张蜀锦为广幄，以饮乡妇。年上八十者饮金爵，百岁者饮玉爵。镠起劝酒，自唱还乡歌以娱宾，曰：“玉节还乡兮挂锦衣，父老远近来相随。斗牛光起天无欺，吴越一王驷马归。”时将筑宫殿，望气者言：“因故府大之，不过百年；填西湖之半，可得千年。”武肃笑曰：“焉有千年而其中不出真主者乎？奈何困吾民为！”遂弗改造。宋熙宁间，苏子瞻守郡，请以龙山废祠妙音院者，改为表忠观以祀之。今废。明嘉靖三十九年，督抚胡宗宪建祠于灵芝寺址，塑三世五王像，春秋致祭，令其十九世孙德洪者守之。郡守陈柯重镌表忠观碑记于祠。</p>
<p>　　苏轼《表忠观碑记》：</p>
<p>　　熙宁十年十月戊子，资政殿大学士、右谏议大夫、知杭州军事臣抃言：“故越国王钱氏坟庙，及其父、祖、妃、夫人、子孙之坟，在钱塘者二十有六，在临安者十有一，皆芜秽不治，父老过之，有流涕者。谨按：故武肃王镠，始以乡兵破走黄巢，名闻江淮。复以八都兵讨刘汉宏，并越州以奉董昌，而自居于杭。及昌以越叛，则诛昌而并越，尽有浙东西之地，传其子文穆王元瓘。至其孙忠献王仁佐，遂破李景兵而取福州。而仁佐之弟忠懿王俶又大出兵攻景，以迎周世宗之师，其后，卒以国入觐。三世四王，与五代相为终始。天下大乱，豪杰蜂起，方是时，以数州之地盗名字者不可胜数，既覆其族，延及于无辜之民，罔有孑遗。而吴越地方千里，带甲十万，铸山煮海，象犀珠玉之富甲于天下，然终不失臣节，贡献相望于道。是以其民至于老死不识兵革，四时嬉游，歌舞之声相闻，至于今不废。其有德于斯民甚厚。皇帝受命，四方僭乱，以次削平。西蜀江南，负其险远，兵至城下，力屈势穷，然后束手。而河东刘氏百战守死，以抗王师，积骸为城，洒血为池，竭天下之力，仅乃克之。独吴越不待告命，封府库，籍郡县，请吏于朝，视去国如传舍，其有功于朝廷甚大。昔窦融以河西归汉，光武诏右扶风修其父祖坟茔，祀以太牢。今钱氏功德殆过于融，而未及百年，坟庙不治，行道伤嗟，甚非所以劝奖忠臣、慰答民心之义也。臣愿以龙山废佛寺曰妙音院者为观，使钱氏之孙为道士曰自然者居之。凡坟庙之在钱塘者，以付自然。其在临安者，以付其县之净土寺僧曰道微。岁各度其徒一人，使世掌之。籍其地之所入，以时修其祠宇，封植其草木。有不治者，县令亟察之，甚者，易其人，庶几永终不堕，以称朝廷待钱氏之意。臣抃昧死以闻。”制曰：可。其妙音院赐改名表忠观。</p>
<p>　　铭曰：天目之山，苕水出焉。龙飞凤舞，萃于临安。笃生异人，绝类离群。奋挺大呼，从者如云。仰天誓江，月星晦蒙。强弩射潮，江海为东。杀宏诛昌，奄在吴越。金券玉册，虎符龙节。大城其居，包络山川。左江右湖，控引岛蛮。岁时归休，以燕父老。晔如神人，玉带球马。四十一年，寅畏小心。厥篚相望，大贝南金。五胡昏乱，罔堪托国。三王相承，以符有德。既获所归，弗谋弗咨。先王之志，我维行之。天祚忠孝，世有爵邑。允文允武，子孙千亿。帝谓守臣，治其祠坟。毋俾樵牧，愧其后昆。龙山之阳，岿焉斯宫。匪私于钱，惟以劝忠。非忠无君，非孝无亲。凡百有位，视此刻文。</p>
<p>　　张岱《钱王祠》诗：</p>
<p><center><font color="DeepPink" style="font-weight:bold;">扼定东南十四州，五王并不事兜鍪。<br>英雄球马朝天子，带砺山河拥冕旒。<br>大树千株被锦绂，钱塘万弩射潮头。<br>五胡纷扰中华地，歌舞西湖近百秋。</font></center></p>

<p>　　又《钱王祠柱铭》：</p>
<p><center><font color="DeepPink" style="font-weight:bold;">力能分土，提乡兵杀宏诛昌；一十四州，鸡犬桑麻，撑住东南半壁。<br>志在顺天，求真主迎周归宋；九十八年，象犀筐篚，混同吴越一家。</font></center></p>

<hr>

<h2 id="净慈寺"><a href="#净慈寺" class="headerlink" title="净慈寺"></a>净慈寺</h2><p>　　净慈寺，周显德元年钱王俶建，号慧日永明院，迎衢州道潜禅师居之。潜尝欲向王求金铸十八阿罗汉，未白也。王忽夜梦十八巨人随行。翌日，道潜以请，王异而许之，始作罗汉堂。宋建隆初，禅师延寿以佛祖大意，经纶正宗，撰《宗镜录》一百卷，遂作宗镜堂。熙宁中，郡守陈襄延僧宗本居之。岁旱，湖水尽涸。寺西隅甘泉出，有金色鳗鱼游焉，因凿井，寺僧千余人饮之不竭，名曰圆照井。南渡时，毁而复建，僧道容鸠工五岁始成。塑五百阿罗汉，以田字殿贮之。绍兴九年，改赐净慈报恩光化寺额。复毁。孝宗时，一僧募缘修殿，日餍酒肉而返，寺僧问其所募钱几何，曰：“尽饱腹中矣。”募化三年，簿上布施金钱，一一开载明白。一日，大喊街头曰：“吾造殿矣。”复置酒肴，大醉市中，揠喉大呕，撒地皆成黄金，众缘自是毕集，而寺遂落成。僧名济颠。识者曰：“是即永明后身也。”嘉泰间，复毁，再建于嘉定三年。寺故闳大，甲于湖山。翰林程珌记之，有“湿红映地，飞翠侵霄，檐转鸾翎，阶排雁齿。星垂珠网，宝殿洞乎琉璃；日耀璇题，金椽耸乎玳瑁”之语。时宰官建议，以京辅佛寺推次甲乙，尊表五山，为诸刹纲领，而净慈与焉。先是，寺僧艰汲，担水湖滨。绍定四年，僧法薰以锡杖扣殿前地，出泉二派，鍫为双井，水得无缺。淳祐十年，建千佛阁，理宗书“华严法界正偏知阁”八字赐之。元季，湖寺尽毁，而兹寺独存。明洪武间毁，僧法净重建。正统间复毁，僧宗妙复建。万历二十年，司礼监孙隆重修，铸铁鼎，葺钟楼，构井亭，架掉楔。永乐间，建文帝隐遁于此，寺中有其遗像，状貌魁伟，迥异常人。</p>
<p>　　袁宏道《莲花洞小记》：</p>
<p>　　莲花洞之前为居然亭。亭轩豁可望，每一登览，则湖光献碧，须眉形影，如落镜中。六桥杨柳一络，牵风引浪，萧疏可爱。晴雨烟月，风景互异，净慈之绝胜处也。洞石玲珑若生，巧逾雕镂。余常谓吴山南屏一派皆石骨土肤，中空四达，愈搜愈出。近若宋氏园享，皆搜得者。又紫阳宫石，为孙内使搜出者甚多。噫，安得五丁神将，挽钱塘江水，将尘泥洗尽，出其奇奥，当何如哉！</p>
<p>　　王思任《净慈寺》诗：</p>
<p><center><font color="DeepPink" style="font-weight:bold;">净寺何年出，西湖长翠微。佛雄香较细，云饱绿交肥。<br>岩竹支僧阁，泉花蹴客衣。酒家莲叶上，鸥鹭往来飞。</font></center></p>

<hr>

<h2 id="小蓬莱"><a href="#小蓬莱" class="headerlink" title="小蓬莱"></a>小蓬莱</h2><p>　　小蓬莱在雷峰塔右，宋内侍甘升园也。奇峰如云，古木蓊蔚，理宗常临幸。有御爱松，盖数百年物也。自古称为小蓬莱。石上有宋刻“青云岩”、“鳌峰”等字。今为黄贞父先生读书之地，改名“寓林”，题其石为“奔云”。余谓“奔云”得其情，未得其理。石如滇茶一朵，风雨落之，半入泥土，花瓣棱棱，三四层摺。人走其中，如蝶入花心，无须不缀。色黝黑如英石，而苔藓之古，如商彝周鼎入土千年，青绿彻骨也。贞父先生为文章宗匠，门人数百人。一时知名士，无不出其门下者。余幼时从大父访先生。先生面黧黑，多髭须，毛颊，河目海口，眉棱鼻梁，张口多笑。交际酬酢，八面应之。耳聆客言，目睹来牍，手书回札，口嘱傒奴，杂沓于前，未尝少错。客至，无贵贱，便肉、便饭食之，夜即与同榻。余一书记往，颇秽恶，先生寝食之无异也。天启丙寅，余至寓林，亭榭倾圮，堂中窀先生遗蜕，不胜人琴之感。今当丁西，再至其地，墙围俱倒，竟成瓦砾之场。余欲筑室于此，以为东坡先生专祠，往鬻其地，而主人不肯。但林木俱无，苔藓尽剥。“奔云”一石，亦残缺失次，十去其五。数年之后，必鞠为茂草，荡为冷烟矣。菊水桃源，付之一想。</p>
<p>　　张岱《小蓬莱奔云石》诗：</p>
<p><center><font color="DeepPink" style="font-weight:bold;">滇茶初着花，忽为风雨落。簇簇起波棱，层层界轮廓。<br>如蝶缀花心，步步堪咀嚼。薜萝杂松楸，阴翳罩轻幕。<br>色同黑漆古，苔斑解竹箨。土绣鼎彝文，翡翠兼丹雘。<br>雕琢真鬼工，仍然归浑朴。须得十年许，解衣恣盘礴。<br>况遇主人贤，胸中有丘壑。此石是寒山，吾语尔能诺。</font></center></p>

<hr>

<h2 id="雷峰塔"><a href="#雷峰塔" class="headerlink" title="雷峰塔"></a>雷峰塔</h2><p>　　雷峰者，南屏山之支麓也。穹窿回映，旧名中峰，亦名回峰。宋有雷就者居之，故名雷峰。吴越王于此建塔，始以十三级为准，拟高千尺。后财力不敷，止建七级。古称王妃塔。元末失火，仅存塔心。雷峰夕照，遂为西湖十景之一。曾见李长蘅题画有云：“吾友闻子将尝言：‘湖上两浮屠，保俶如美人，雷峰如老衲。’予极赏之。辛亥在小筑，与沈方回池上看荷花，辄作一诗，中有句云：‘雷峰倚天如醉翁’。严印持见之，跃然曰：‘子将老衲不如子醉翁，尤得其情态也。’盖余在湖上山楼，朝夕与雷峰相对，而暮山紫气，此翁颓然其间，尤为醉心。然予诗落句云：‘此翁情淡如烟水。’则未尝不以子将老衲之言为宗耳。癸丑十月醉后题。”</p>
<p>　　林逋《雷峰》诗：</p>
<p><center><font color="DeepPink" style="font-weight:bold;">中峰一径分，盘折上幽云。夕照前林见，秋涛隔岸闻。<br>长松标古翠，疏竹动微薰。自爱苏门啸，怀贤事不群。</font></center></p>

<p>　　张岱《雷峰塔》诗：</p>
<p><center><font color="DeepPink" style="font-weight:bold;">闻子状雷峰，老僧挂偏裻。日日看西湖，一生看不足。<br>时有薰风至，西湖是酒床。醉翁潦倒立，一口吸西江。<br>惨淡一雷峰，如何擅夕照。遍体是烟霞，掀髯复长啸。<br>怪石集南屏，寓林为其窟。岂是米襄阳，端严具袍笏。</font></center></p>

<hr>

<h2 id="包衙庄"><a href="#包衙庄" class="headerlink" title="包衙庄"></a>包衙庄</h2><p>　　西湖之船有楼，实包副使涵所创为之。大小三号：头号置歌筵，储歌童；次载书画；再次偫美人。涵老以声伎非侍妾比，仿石季伦、宋子京家法，都令见客。常靓妆走马，媻姗勃窣，穿柳过之，以为笑乐。明槛绮疏，曼讴其下，擫籥弹筝，声如莺试。客至，则歌童演剧，队舞鼓吹，无不绝伦。乘兴一出，住必浃旬，观者相逐，问其所止。</p>
<p>　　南园在雷峰塔下，北园在飞来峰下。两地皆石薮，积牒磊砢，无非奇峭。但亦借作溪涧桥梁，不于山上叠山，大有文理。大厅以拱斗抬梁，偷其中间四柱，队舞狮子甚畅。</p>
<p>　　北园作八卦房，园亭如规，分作八格，形如扇面。当其狭处，横亘一床，帐前后开合，下里帐则床向外，下外帐则床向内。涵老居其中，扃上开明窗，焚香倚枕，则八床面面皆出。穷奢极欲，老于西湖者二十年。金谷、郿坞，着一毫寒俭不得，索性繁华到底，亦杭州人所谓“左右是左右”也。</p>
<p>　　西湖大家何所不有，西子有时亦贮金屋。咄咄书空，则穷措大耳。</p>
<p>　　陈函辉《南屏包庄》诗：</p>
<p><center><font color="DeepPink" style="font-weight:bold;">独创楼船水上行，一天夜气识金银。<br>歌喉裂石惊鱼鸟，灯火分光入藻蘋。<br>潇洒西园出声伎，豪华金谷集文人。<br>自来寂寞皆唐突，虽是逋仙亦恨贫。</font></center></p>

<hr>

<h2 id="南高峰"><a href="#南高峰" class="headerlink" title="南高峰"></a>南高峰</h2><p>　　南高峰在南北诸山之界，羊肠佶屈，松篁葱蒨，非芒鞋布袜，努策支筇，不可陟也。塔居峰顶，晋天福间建，崇宁、乾道两度重修。元季毁。旧七级，今存三级。塔中四望，则东瞰平芜，烟销日出，尽湖中之景。南俯大江，波涛洄洑，舟楫隐见杳霭间。西接岩窦，怪石翔舞，洞穴邃密。其侧有瑞应像，巧若鬼工。北瞩陵阜，陂陀曼延，箭枥丛出，麰麦连云。山椒巨石屹如峨冠者，名先照坛，相传道者镇魔处。峰顶有钵盂潭、颖川泉，大旱不涸，大雨不盈。潭侧有白龙洞。</p>
<p>　　道隐《南高峰》诗：</p>
<p><center><font color="DeepPink" style="font-weight:bold;">南北高峰两郁葱，朝朝滃浡海烟封。<br>极颠螺髻飞云栈，半岭峨冠怪石供。<br>三级浮屠巢老鹘，一泓清水豢痴龙。<br>倘思济胜烦携具，布袜芒鞋策短筇。</font></center></p>

<hr>

<h2 id="烟霞石屋"><a href="#烟霞石屋" class="headerlink" title="烟霞石屋"></a>烟霞石屋</h2><p>　　由太子湾南折而上为石屋岭。过岭为大仁禅寺，寺左为烟霞石屋。屋高厂虚明，行迤二丈六尺，状如轩榭，可布几筵。洞上周镌罗汉五百十六身。其底邃窄通幽，阴翳杏霭。侧有蝙蝠洞，蝙蝠大者如鸦，挂搭连牵，互衔其尾。粪作奇臭，古庙高梁，多受其累。会稽禹庙亦然。由山椒右旋为新庵，王子安亹、陈章侯洪绶尝读书其中。余往访之，见石如飞来峰，初经洗出，洁不去肤，隽不伤骨，一洗杨髡凿佛之惨。峭壁奇峰，忽露生面，为之大快。建炎间，里人避兵其内，数千人皆获免。岭下有水乐洞，嘉泰间为杨郡王别圃。垒石筑亭，结构精雅。年久芜秽不治，水乐绝响。贾秋壑以厚直得之，命寺僧深求水乐所以兴废者，不得其说。一日，秋壑往游，俯睨旁听，悠然有会，曰：“谷虚而后能应，水激而后能响，今水潴其中，土壅其外，欲其发响，得乎？”亟命疏壅导潴，有声从洞涧出，节奏自然。二百年胜概，一日始复。乃筑亭，以所得东坡真迹，刻置其上。</p>
<p>　　苏轼《水乐洞小记》：</p>
<p>　　钱塘东南有水乐洞，泉流岩中，皆自然宫商。又自灵隐、下天竺而上，至上天竺，溪行两山间，巨石磊磊如牛羊，其声空砻然，真若钟鼓，乃知庄生所谓天籁，盖无在不有也。</p>
<p>　　袁宏道《烟霞洞小记》：</p>
<p>　　烟霞洞，亦古亦幽，凉沁入骨，乳汁涔涔下。石屋虚明开朗，如一片云，欹侧而立，又如轩榭，可布几筵。余凡两过石屋，为佣奴所据，嘈杂若市，俱不得意而归。</p>
<p>　　张京元《石屋小记》：</p>
<p>　　石屋寺，寺卑下无可观。岩下石龛，方广十笏，遂以屋称。屋内，好事者置一石榻，可坐。四旁刻石像如傀儡，殊不雅驯。想以幽僻得名耳。出石屋西，上下山坡夹道皆丛桂，秋时着花，香闻数十里，堪称金粟世界。</p>
<p>　　又《烟霞寺小记》：</p>
<p>　　烟霞寺在山上，亦荒落，系中贵孙隆易创，颇新整。殿后开宕取土，石骨尽出，巉峭可观。由殿右稍上两三盘，经象鼻峰东折数十武，为烟霞洞。洞外小亭踞之，望钱塘如带。</p>
<p>　　李流芳《题烟霞春洞画》：</p>
<p>　　从烟霞寺山门下眺，林壑窈窕，非复人境。李花时尤奇，真琼林瑶岛也。犹记与闲孟、无际，自法相寺至烟霞洞，小憩亭子，渴甚，无从得酒。见两伧父携榼至，闲孟口流涎，遽从乞饮，伧父不顾。予辈大怪。偶见梁间恶诗书一板上，乃抉而掷之。伧父跄踉而走。念此辄喷饭不已也。</p>
<hr>

<h2 id="高丽寺"><a href="#高丽寺" class="headerlink" title="高丽寺"></a>高丽寺</h2><p>　　高丽寺本名慧因寺，后唐天成二年，吴越钱武肃王建也。宋元丰八年，高丽国王子僧统义天入贡，因请净源法师学贤首教。元祐二年，以金书汉译《华严经》三百部入寺，施金建华严大阁藏塔以尊崇之。元祐四年，统义天以祭奠净源为名，兼进金塔二座。杭州刺史苏轼疏言：“外夷不可使屡入中国，以疏边防，金塔宜却弗受。”神宗从之。元延祐四年，高丽沈王奉诏进香幡经于此。至正末毁。洪武初重葺。俗称高丽寺。础石精工，藏轮宏丽，两山所无。万历间，僧如通重修。余少时从先宜人至寺烧香，出钱三百，命舆人推转轮藏，轮转呀呀，如鼓吹初作。后旋转熟滑，藏轮如飞，推者莫及。</p>
<hr>

<h2 id="法相寺"><a href="#法相寺" class="headerlink" title="法相寺"></a>法相寺</h2><p>　　法相寺俗称长耳相。后唐时，有僧法真，有异相，耳长九寸，上过于顶，下可结颐，号长耳和尚。天成二年，自天台国清寒岩来游，钱武肃王待以宾礼，居法相院。至宋乾祐四年正月六日，无疾，坐方丈，集徒众，沐浴，趺跏而逝。弟子辈漆其真身，供佛龛，谓是定光佛后身。妇女祈求子嗣者，悬幡设供无虚日。以此法相名著一时。寺后有锡杖泉，水盆活石。僧厨香洁，斋供精良。寺前茭白笋，其嫩如玉，其香如兰，入口甘芳，天下无比。然须在新秋八月，余时不能也。</p>
<p>　　袁宏道《法相寺拜长耳和尚肉身戏题》：</p>
<p><center><font color="DeepPink" style="font-weight:bold;">轮相居然足，漆光与鉴新。神魂知也未，爪齿幻耶真。<br>古董休疑容，庄严不待人。饶他金与石，到此亦成尘。</font></center></p>

<p>　　徐渭《法相寺看活石》：</p>
<p><center><font color="DeepPink" style="font-weight:bold;">莲花不在水，分叶簇青山。径折虽能入，峰迷不待还。<br>取蒲量石长，问竹到溪湾。莫怪掩斜日，明朝恐未闲。</font></center></p>

<p>　　张京元《法相寺小记》：</p>
<p>　　法相寺不甚丽，而香火骈集。定光禅师长耳遗蜕，妇人谒之，以为宜男，争摩顶腹，漆光可鉴。寺右数十武，度小桥，折而上，为锡杖泉。涓涓细流，虽大旱不竭。经流处，僧置一砂缸，挹注供爨。久之，水土锈结，蒲生其上，厚几数寸，竟不见缸质，因名蒲缸。倘可铲置研池炉足，古董家不秦汉不道矣。</p>
<p>　　李流芳《题法相山亭画》：</p>
<p>　　去年在法相，有送友人诗云：“十年法相松间寺，此日淹留却共君。忽忽送君无长物，半间亭子一溪云。”时与方回、孟旸避暑竹阁，连夜风雨，泉声轰轰不绝。又有题扇头小景一诗：“夜半溪阁响，不知风雨歇。起视杳霭间，悠然见微月。”一时会心，不知作何语。今日展此，亦自可思也。壬子十月大佛寺倚醉楼灯下题。</p>
<hr>

<h2 id="于坟"><a href="#于坟" class="headerlink" title="于坟"></a>于坟</h2><p>　　于坟。于少保公以再造功，受冤身死，被刑之日，阴霾翳天，行路踊叹。夫人流山海关，梦公曰：“吾形殊而魂不乱，独目无光明，借汝眼光见形于皇帝。”翌日，夫人丧其明。会奉天门灾，英庙临视，公形见火光中。上悯然念其忠，乃诏贷夫人归。又梦公还眼光，目复明也。公遗骸，都督陈逵密嘱瘗藏。继子冕请葬钱塘祖茔，得旨奉葬于此。成化二年，廷议始白。上遣行人马暶谕祭。其词略曰：“当国家之多难，保社稷以无虞；惟公道以自持，为权奸之所害。先帝已知其枉，而朕心实怜其忠。”弘治七年赐谥曰“肃愍”，建祠曰“旌功”。万历十八年，改谥“忠肃”。四十二年，御使杨鹤为公增廓祠宇，庙貌巍焕，属云间陈继儒作碑记之。碑曰：“大抵忠臣为国，不惜死，亦不惜名。不惜死，然后有豪杰之敢；不惜名，然后有圣贤之闷。黄河之排山倒海，是其敢也；即能伏流地中万三千里，又能千里一曲，是其闷也。昔者土木之变，裕陵北狩，公痛哭抗疏，止南迁之议，召勤王之师。卤拥帝至大同，至宣府，至京城下，皆登城谢曰：‘赖天地宗社之灵，国有君矣。’此一见《左传》：楚人伏兵车，执宋公以伐宋。公子目夷令宋人应之曰：赖社稷之灵，国已有君矣。楚人知虽执宋公，犹不得宋国，于是释宋公。又一见《廉颇传》：秦王逼赵王会渑池。廉颇送至境曰：‘王行，度道里会遇礼毕还，不过三十日，不还，则请立太子为王，以绝秦望。’又再见《王旦传》：契丹犯边，帝幸澶州。旦曰：‘十日之内，未有捷报，当何如？’帝默然良久，曰：‘立皇太子。’三者，公读书得力处也。由前言之，公为宋之目夷；由后言之，公不为廉颇、旦，何也？呜呼！茂陵之立而复废，废而后当立，谁不知之？公之识，岂出王直、李侃、朱英下？又岂出钟同、章纶下？盖公相时度势，有不当言者，有不必言者。当裕陵在卤，茂陵在储，拒父则卫辄，迎父则高宗，战不可，和不可，无一而可。为制卤地，此不当言也。裕陵既返，见济薨，郕王病，天人攸归，非裕陵而谁？又非茂陵而谁？明率百官，朝请复辟，直以遵晦待时耳，此不必言也。若徐有贞、曹、石夺门之举，乃变局，非正局；乃劫局，非迟局；乃纵横家局，非社稷大臣局也。或曰：盍去诸？呜呼！公何可去也。公在则裕陵安，而茂陵亦安。若公诤之，而公去之，则南宫之锢，不将烛影斧声乎？东宫之废后，不将宋之德昭乎？公虽欲调郕王之兄弟，而实密护吾君之父子，乃知回銮，公功；其他日得以复辟，公功也；复储亦公功也。人能见所见，而不能见所不见。能见者，豪杰之敢；不能见者，圣贤之闷。敢于任死，而闷于暴君，公真古大臣之用心也哉！”公祠既盛，而四方之祈梦至者接踵，而答如响。</p>
<p>　　王思任《吊于忠肃祠》诗：</p>
<p><center><font color="DeepPink" style="font-weight:bold;">涕割西湖水，于坟望岳坟。孤烟埋碧血，太白黯妖氛。<br>社稷留还我，头颅掷与君。南城得意骨，何处暮杨闻。<br>一派笙歌地，千秋寒食朝。白云心浩浩，黄叶泪萧萧。<br>天柱擎鸿社，人生付鹿蕉。北邙今古讳，几突丽山椒。</font></center></p>

<p>　　张溥《吊于忠肃》诗：</p>
<p><center><font color="DeepPink" style="font-weight:bold;">栝柏风严辞月明，至今两袖识书生。<br>青山魂魄分夷夏，白日须眉见太平。<br>一死钱塘潮尚怒，孤坟岳渚水同清。<br>莫言软美人如土，夜夜天河望帝京。</font></center></p>

<p>　　张岱《于少保祠》诗：</p>
<p><center><font color="DeepPink" style="font-weight:bold;">平生有力济危川，百二山河去复旋。<br>宗泽死心援北狩，李纲痛哭止南迁。<br>渑池立子还无日，社稷呼君别有天。<br>复辟南宫岂是夺，借公一死取貂蝉。<br>社稷存亡股掌中，反因罪案见精忠。<br>以君孤注忧王旦，分我杯羹归太公。<br>但使庐陵存外邸，自知冕服返桐宫。<br>属镂赐死非君意，曾道于谦实有功。</font></center></p>

<p>　　杨鹤《于坟华表柱铭》：</p>
<p><center><font color="DeepPink" style="font-weight:bold;">赤手挽银河，君自大名垂宇宙。<br>青山埋白骨，我来何处哭英雄。</font></center></p>

<p>　　又《正祠柱铭》：</p>
<p><center><font color="DeepPink" style="font-weight:bold;">千古痛钱塘，并楚国孤臣，白马江边，怒卷千堆夜雪。<br>两朝冤少保，同岳家父子，夕阳亭里，伤心两地风波。</font></center></p>

<p>　　董其昌《于少保祠柱铭》：</p>
<p><center><font color="DeepPink" style="font-weight:bold;">赖社稷之灵，国已有君，自分一腔抛热血。<br>竭股肱之力，继之以死，独留青白在人间。</font></center></p>

<p>　　张岱《于少保柱铭》：</p>
<p><center><font color="DeepPink" style="font-weight:bold;">宋室无谋，岁输卤数万币，和议既成，安得两宫归朔漠。<br>汉家斗智，幸分我一杯羹，挟求非计，不劳三寸返新丰。</font></center></p>

<p>　　张岱《定香桥小记》：</p>
<p>　　甲戌十月，携楚生住不系园看红叶。至定香桥，客不期而至者八人：南京曾波臣，东阳赵纯卿，金坛彭天锡，诸暨陈章侯，杭州杨与民、陆九、罗三，女伶陈素芝。余留饮。章侯携缣素为纯卿画古佛，波臣为纯卿写照，杨与民弹三弦子，罗三唱曲，陆九吹箫。与民复出寸许紫檀界尺，据小梧，用北调说《金瓶梅》一剧，使人绝倒。是夜，彭天锡与罗三、与民串本腔戏，妙绝；与楚生、素芝串调腔戏，又复妙绝。章侯唱村落小歌，余取琴和之，牙牙如语。纯卿笑曰：“恨弟无一长，以侑兄辈酒。”余曰：“唐装将军旻居丧，请吴道子画天宫壁度亡母。道子曰：‘将军为我舞剑一回，庶因猛厉以通幽冥。’旻脱缞衣，缠结，上马驰骤，挥剑入云，高十数丈，若电光下射，执鞘承之，剑透室而入，观者惊栗。道子奋袂如风，画壁立就。章侯为纯卿画佛，而纯卿舞剑，正今日事也。”纯卿跳身起，取其竹节鞭，重三十斤，作胡旋舞数缠，大噱而罢。</p>
<hr>

<h2 id="风篁岭"><a href="#风篁岭" class="headerlink" title="风篁岭"></a>风篁岭</h2><p>　　风篁岭，多苍筤筿簜，风韵凄清。至此，林壑深沉，迥出尘表。流淙活活，自龙井而下，四时不绝。岭故丛薄荒密。元丰中，僧辨才淬治洁楚，名曰“风篁岭”。苏子瞻访辨才于龙井，送至岭上，左右惊曰：“远公过虎溪矣。”辨才笑曰：“杜子有云：与子成二老，来往亦风流。”遂造亭岭上，名曰“过溪”，亦曰“二老”。子瞻记之，诗云：“日月转双毂，古今同一丘。惟此鹤骨老，凛然不知秋。去住两无碍，人土争挽留。去如龙出水，雷雨卷潭秋。来如珠还浦，鱼鳖争骈头。此生暂寄寓，常恐名实浮。我比陶令愧，师为远公优。送我过虎溪，溪水当逆流。聊使此山人，永记二老游。”</p>
<p>　　李流芳《风篁岭》诗：</p>
<p><center><font color="DeepPink" style="font-weight:bold;">林壑深沉处，全凭筿簜迷。片云藏屋里，二老到云栖。<br>学士留龙井，远公过虎溪。烹来石岩白，翠色映玻璃。</font></center></p>

<hr>

<h2 id="龙井"><a href="#龙井" class="headerlink" title="龙井"></a>龙井</h2><p>　　南山上下有两龙井。上为老龙井，一泓寒碧，清冽异常，弃之丛薄间，无有过而问之者。其地产茶，遂为两山绝品。再上为天门，可通三竺。南为九溪，路通徐村，水出江干。其西为十八涧，路通月轮山，水出六和塔下。龙井本名延恩衍庆寺。唐乾祐二年，居民募缘改造为报国看经院。宋熙宁中，改寿圣院，东坡书额。绍兴三十一年，改广福院。淳祐六年，改龙井寺。元丰二年，辨才师自天竺归老于此，不复出，与苏子瞻、赵阅道友善。后人建三贤阁祀之，岁久寺圮。万历二十三年，司礼孙公重修，构亭轩，筑桥，锹浴龙池，创霖雨阁，焕然一新，游人骈集。</p>
<hr>

<h2 id="一片云"><a href="#一片云" class="headerlink" title="一片云"></a>一片云</h2><p>　　神运石在龙井寺中，高六尺许，奇怪突兀，特立檐下。有木香一架，穿绕窍窦，蟠若龙蛇。正统十三年，中贵李德驻龙井。天旱，令力士淘之。初得铁牌二十四、玉佛一座、金银一锭，凿大宋元丰年号。后得此石，以八十人舁起之。上有“神运”二字，旁多款识，漶漫不可读，不知何代所镌，大约皆投龙以祈雨者也。风篁岭上有一片云石，高可丈许，青润玲珑，巧若镂刻。松磴盘屈，草莽间有石洞，堆砌工致巉岩。石后有片云亭，司礼孙公所构，设石棋枰于前，上镌“兴来临水敲残月，谈罢吟风倚片云”之句。游人倚徙，不忍遽去。</p>
<p>　　秦观《龙井题名记》：</p>
<p>　　元丰二年，中秋后一日，余自吴兴来杭，东还会稽。龙井有辨才大师，以书邀余入山。比出郭，日已夕，航湖至普宁，遇道人参寥，问龙井所遣篮舆，则曰：“以不时至，去矣。”是夕，天宇开霁，林间月明，可数毫发。遂弃舟，从参寥策杖并湖而行。出雷峰，度南屏，濯足于惠因涧，入灵石坞，得支径上风篁岭，憩于龙井亭，酌泉据石而饮之。自普宁凡经佛寺十五，皆寂不闻人声。道旁庐舍，灯火隐显，草木深郁，流水激激悲鸣，殆非人间之境。行二鼓，始至寿圣院，谒辨才于朝音堂，明日乃还。</p>
<p>　　张京元《龙井小记》：</p>
<p>　　过风篁岭，是为龙井，即苏端明、米海岳与辨才往来处也。寺北向，门内外修竹琅琅。并在殿左，泉出石罅，甃小园池，下复为方池承之。池中各有巨鱼，而水无腥气。池淙淙下泻，绕寺门而出。小坐，与偕亭玩一片云石。山僧汲水供茗，泉味色俱清。僧容亦枯寂，视诸山迥异。</p>
<p>　　王稚登《龙井诗》：</p>
<p><center><font color="DeepPink" style="font-weight:bold;">深谷盘回入，灵泉觱沸流。隔林先作雨，到寺不胜秋。<br>古殿龙王在，空林鹿女游。一尊斜日下，独为古人留。</font></center></p>

<p>　　袁宏道《龙井》诗：</p>
<p><center><font color="DeepPink" style="font-weight:bold;">都说今龙井，幽奇逾昔时。路迂迷旧处，树古失名儿。<br>渴仰鸡苏佛，乱参玉版师。破筒分谷水，芟草出秦碑。<br>数盘行井上，百计引泉飞。画壁屯云族，红栏蚀水衣。<br>路香茶叶长，畦小药苗肥。宏也学苏子，辨才君是非。</font></center></p>

<p>　　张岱《龙井柱铭》：</p>
<p><center><font color="DeepPink" style="font-weight:bold;">夜壑泉归，渥洼能致千岩雨。<br>晓堂龙出，崖石皆为一片云。</font></center></p>

<hr>

<h2 id="九溪十八涧"><a href="#九溪十八涧" class="headerlink" title="九溪十八涧"></a>九溪十八涧</h2><p>　　九溪在烟霞岭西，龙井山南。其水屈曲洄环，九折而出，故称九溪。其地径路崎岖，草木蔚秀，人烟旷绝，幽阒静悄，别有天地，自非人间。溪下为十八涧，地故深邃，即缁流非遗世绝俗者，不能久居。按志，涧内有李岩寺、宋阳和王梅园、梅花径等迹，今都湮没无存。而地复辽远，僻处江干，老于西湖者，各名胜地寻讨无遗，问及九溪十八涧，皆茫然不能置对。</p>
<p>　　李流芳《十八涧》诗：</p>
<p>　　己酉始至十八涧，与孟旸、无际同到徐村第一桥，饭于桥上。溪流淙然，山势回合，坐久不能去。予有诗云：“溪九涧十八，到处流活活。我来三月中，春山雨初歇。奔雷与飞霰，耳目两奇绝。悠然向溪坐，况对山嵯嵲。我欲参云栖，此中解脱法。善哉汪子言，闲心随水灭。”无际亦有和余诗，忘之矣。</p>
<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/西湖梦寻/" rel="tag"><i class="fa fa-tag"></i> 西湖梦寻</a>
          </div>

        


        
    <div class="post-nav">
      <div class="post-nav-item">
    <a href="/古典小说/金瓶梅/金瓶梅_068/" rel="prev" title="金瓶梅 - 第068回 应伯爵戏衔玉臂 玳安儿密访蜂媒">
      <i class="fa fa-chevron-left"></i> 金瓶梅 - 第068回 应伯爵戏衔玉臂 玳安儿密访蜂媒
    </a></div>
      <div class="post-nav-item">
    <a href="/古典小说/金瓶梅/金瓶梅_069/" rel="next" title="金瓶梅 - 第069回 招宣府初调林太太 丽春院惊走王三官">
      金瓶梅 - 第069回 招宣府初调林太太 丽春院惊走王三官 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#柳洲亭"><span class="nav-text">柳洲亭</span></a></li><li class="nav-item nav-level-2"><a class="nav-link" href="#灵芝寺"><span class="nav-text">灵芝寺</span></a></li><li class="nav-item nav-level-2"><a class="nav-link" href="#钱王祠"><span class="nav-text">钱王祠</span></a></li><li class="nav-item nav-level-2"><a class="nav-link" href="#净慈寺"><span class="nav-text">净慈寺</span></a></li><li class="nav-item nav-level-2"><a class="nav-link" href="#小蓬莱"><span class="nav-text">小蓬莱</span></a></li><li class="nav-item nav-level-2"><a class="nav-link" href="#雷峰塔"><span class="nav-text">雷峰塔</span></a></li><li class="nav-item nav-level-2"><a class="nav-link" href="#包衙庄"><span class="nav-text">包衙庄</span></a></li><li class="nav-item nav-level-2"><a class="nav-link" href="#南高峰"><span class="nav-text">南高峰</span></a></li><li class="nav-item nav-level-2"><a class="nav-link" href="#烟霞石屋"><span class="nav-text">烟霞石屋</span></a></li><li class="nav-item nav-level-2"><a class="nav-link" href="#高丽寺"><span class="nav-text">高丽寺</span></a></li><li class="nav-item nav-level-2"><a class="nav-link" href="#法相寺"><span class="nav-text">法相寺</span></a></li><li class="nav-item nav-level-2"><a class="nav-link" href="#于坟"><span class="nav-text">于坟</span></a></li><li class="nav-item nav-level-2"><a class="nav-link" href="#风篁岭"><span class="nav-text">风篁岭</span></a></li><li class="nav-item nav-level-2"><a class="nav-link" href="#龙井"><span class="nav-text">龙井</span></a></li><li class="nav-item nav-level-2"><a class="nav-link" href="#一片云"><span class="nav-text">一片云</span></a></li><li class="nav-item nav-level-2"><a class="nav-link" href="#九溪十八涧"><span class="nav-text">九溪十八涧</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">昔日横波目，今成流泪泉</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1258</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">6</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">50</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
