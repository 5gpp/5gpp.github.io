<!DOCTYPE html>
<html lang="zh-CN">
<head>
  <meta charset="UTF-8">
<meta name="viewport" content="width=device-width, initial-scale=1, maximum-scale=2">
<meta name="theme-color" content="#222">
<meta name="generator" content="Hexo 3.8.0">
  <link rel="apple-touch-icon" sizes="180x180" href="/images/apple-touch-icon-next.png">
  <link rel="icon" type="image/png" sizes="32x32" href="/images/favicon.ico">
  <link rel="icon" type="image/png" sizes="16x16" href="/images/favicon.ico">
  <link rel="mask-icon" href="/images/logo.svg" color="#222">

<link rel="stylesheet" href="/css/main.css">

<link rel="stylesheet" href="//fonts.googleapis.com/css?family=Noto Serif SC:300,300italic,400,400italic,700,700italic&display=swap&subset=latin,latin-ext">
<link rel="stylesheet" href="/lib/font-awesome/css/font-awesome.min.css">

<script id="hexo-configurations">
    var NexT = window.NexT || {};
    var CONFIG = {"hostname":"5gpp.github.io","root":"/","scheme":"Gemini","version":"7.8.0","exturl":false,"sidebar":{"position":"left","display":"post","padding":18,"offset":12,"onmobile":false},"copycode":{"enable":false,"show_result":false,"style":null},"back2top":{"enable":true,"sidebar":false,"scrollpercent":false},"bookmark":{"enable":false,"color":"#222","save":"auto"},"fancybox":false,"mediumzoom":false,"lazyload":false,"pangu":false,"comments":{"style":"tabs","active":null,"storage":true,"lazyload":false,"nav":null},"algolia":{"hits":{"per_page":10},"labels":{"input_placeholder":"Search for Posts","hits_empty":"We didn't find any results for the search: ${query}","hits_stats":"${hits} results found in ${time} ms"}},"localsearch":{"enable":true,"trigger":"auto","top_n_per_article":3,"unescape":false,"preload":false},"motion":{"enable":true,"async":false,"transition":{"post_block":"fadeIn","post_header":"slideDownIn","post_body":"slideDownIn","coll_header":"slideLeftIn","sidebar":"slideUpIn"}},"path":"search.xml"};
  </script>

  <meta name="description" content="作者：﹝北宋 ‧ 郭思﹞。   《林泉高致》是郭煕山水画创作的一篇经验总结，是由其子郭思整理而成的。全书分六节，即除开序言外，山水训、画意、画诀、画格拾遗、画题、画记。原书有南宋许光凝序，今佚。    郭思序　　《语》曰：“志于道，据于德，依于仁，游于艺。”谓礼、乐、射、御、书、数。书，画之流也。《易》之《山坟》《气坟》《形坟》，出于三皇。《山》如山，《气》如气，《形》如形，皆画之椎轮。黄帝制衣">
<meta name="keywords" content="林泉高致">
<meta property="og:type" content="article">
<meta property="og:title" content="林泉高致">
<meta property="og:url" content="http://5gpp.github.io/古色古香/林泉高致/林泉高致/index.html">
<meta property="og:site_name" content="横波书苑">
<meta property="og:description" content="作者：﹝北宋 ‧ 郭思﹞。   《林泉高致》是郭煕山水画创作的一篇经验总结，是由其子郭思整理而成的。全书分六节，即除开序言外，山水训、画意、画诀、画格拾遗、画题、画记。原书有南宋许光凝序，今佚。    郭思序　　《语》曰：“志于道，据于德，依于仁，游于艺。”谓礼、乐、射、御、书、数。书，画之流也。《易》之《山坟》《气坟》《形坟》，出于三皇。《山》如山，《气》如气，《形》如形，皆画之椎轮。黄帝制衣">
<meta property="og:locale" content="zh-CN">
<meta property="og:updated_time" content="2020-06-22T01:45:45.707Z">
<meta name="twitter:card" content="summary">
<meta name="twitter:title" content="林泉高致">
<meta name="twitter:description" content="作者：﹝北宋 ‧ 郭思﹞。   《林泉高致》是郭煕山水画创作的一篇经验总结，是由其子郭思整理而成的。全书分六节，即除开序言外，山水训、画意、画诀、画格拾遗、画题、画记。原书有南宋许光凝序，今佚。    郭思序　　《语》曰：“志于道，据于德，依于仁，游于艺。”谓礼、乐、射、御、书、数。书，画之流也。《易》之《山坟》《气坟》《形坟》，出于三皇。《山》如山，《气》如气，《形》如形，皆画之椎轮。黄帝制衣">

<link rel="canonical" href="http://5gpp.github.io/古色古香/林泉高致/林泉高致/">


<script id="page-configurations">
  // https://hexo.io/docs/variables.html
  CONFIG.page = {
    sidebar: "",
    isHome : false,
    isPost : true,
    lang   : 'zh-CN'
  };
</script>

  <title>林泉高致 | 横波书苑</title>
  






  <noscript>
  <style>
  .use-motion .brand,
  .use-motion .menu-item,
  .sidebar-inner,
  .use-motion .post-block,
  .use-motion .pagination,
  .use-motion .comments,
  .use-motion .post-header,
  .use-motion .post-body,
  .use-motion .collection-header { opacity: initial; }

  .use-motion .site-title,
  .use-motion .site-subtitle {
    opacity: initial;
    top: initial;
  }

  .use-motion .logo-line-before i { left: initial; }
  .use-motion .logo-line-after i { right: initial; }
  </style>
</noscript>

</head>

<body itemscope itemtype="http://schema.org/WebPage">
  <div class="container use-motion">
    <div class="headband"></div>

    <header class="header" itemscope itemtype="http://schema.org/WPHeader">
      <div class="header-inner"><div class="site-brand-container">
  <div class="site-nav-toggle">
    <div class="toggle" aria-label="切换导航栏">
      <span class="toggle-line toggle-line-first"></span>
      <span class="toggle-line toggle-line-middle"></span>
      <span class="toggle-line toggle-line-last"></span>
    </div>
  </div>

  <div class="site-meta">

    <a href="/" class="brand" rel="start">
      <span class="logo-line-before"><i></i></span>
      <h1 class="site-title">横波书苑</h1>
      <span class="logo-line-after"><i></i></span>
    </a>
      <p class="site-subtitle" itemprop="description">明月不知君已去，夜深还照读书窗</p>
  </div>

  <div class="site-nav-right">
    <div class="toggle popup-trigger">
        <i class="fa fa-search fa-fw fa-lg"></i>
    </div>
  </div>
</div>




<nav class="site-nav">
  <ul id="menu" class="menu">
        <li class="menu-item menu-item-home">

    <a href="/" rel="section"><i class="fa fa-fw fa-home"></i>首页</a>

  </li>
        <li class="menu-item menu-item-tags">

    <a href="/tags/" rel="section"><i class="fa fa-fw fa-tags"></i>书签<span class="badge">83</span></a>

  </li>
        <li class="menu-item menu-item-sitemap">

    <a href="/links/map.html" rel="section"><i class="fa fa-fw fa-sitemap"></i>阅历</a>

  </li>
        <li class="menu-item menu-item-about">

    <a href="/about/" rel="section"><i class="fa fa-fw fa-user"></i>关于</a>

  </li>
      <li class="menu-item menu-item-search">
        <a role="button" class="popup-trigger"><i class="fa fa-search fa-fw"></i>搜索
        </a>
      </li>
  </ul>
</nav>



  <div class="search-pop-overlay">
    <div class="popup search-popup">
        <div class="search-header">
  <span class="search-icon">
    <i class="fa fa-search"></i>
  </span>
  <div class="search-input-container">
    <input autocomplete="off" autocapitalize="off" placeholder="搜索..." spellcheck="false" type="search" class="search-input">
  </div>
  <span class="popup-btn-close">
    <i class="fa fa-times-circle"></i>
  </span>
</div>
<div id="search-result">
  <div id="no-result">
    <i class="fa fa-spinner fa-pulse fa-5x fa-fw"></i>
  </div>
</div>

    </div>
  </div>

</div>
    </header>

    
  <div class="back-to-top">
    <i class="fa fa-arrow-up"></i>
    <span>0%</span>
  </div>


    <main class="main">
      <div class="main-inner">
        <div class="content-wrap">
          

          <div class="content post posts-expand">
            

    
  
  
  <article itemscope="" itemtype="http://schema.org/Article" class="post-block" lang="zh-CN">
    <link itemprop="mainEntityOfPage" href="http://5gpp.github.io/古色古香/林泉高致/林泉高致/">

    <span hidden itemprop="author" itemscope="" itemtype="http://schema.org/Person">
      <meta itemprop="image" content="/images/avatar.jpg">
      <meta itemprop="name" content="横波夫人">
      <meta itemprop="description" content="碧水远连深洞府，红尘平没老乾坤">
    </span>

    <span hidden itemprop="publisher" itemscope="" itemtype="http://schema.org/Organization">
      <meta itemprop="name" content="横波书苑">
    </span>
      <header class="post-header">
        <h1 class="post-title" itemprop="name headline">
          林泉高致
        </h1>

        <div class="post-meta">
            <span class="post-meta-item">
              <span class="post-meta-item-icon">
                <i class="fa fa-calendar-o"></i>
              </span>

              <time title="创建时间：2003-01-26 00:00:00" itemprop="dateCreated datePublished" datetime="2003-01-26T00:00:00+08:00">2003-01-26</time>
            </span>
            <span class="post-meta-item">
              <span class="post-meta-item-icon">
                <i class="fa fa-folder-o"></i>
              </span>
                <span itemprop="about" itemscope="" itemtype="http://schema.org/Thing">
                  <a href="/categories/小品雅集/" itemprop="url" rel="index"><span itemprop="name">小品雅集</span></a>
                </span>
            </span>

          
            <span class="post-meta-item" title="本文字数">
              <span class="post-meta-item-icon">
                <i class="fa fa-file-word-o"></i>
              </span>
              <span>14k</span>
            </span>
            <span class="post-meta-item" title="阅读时长">
              <span class="post-meta-item-icon">
                <i class="fa fa-clock-o"></i>
              </span>
              <span>13 分钟</span>
            </span>

        </div>
      </header>

    
    
    
    <div class="post-body" itemprop="articleBody">

      
        <blockquote>
<p>作者：﹝北宋 ‧ 郭思﹞。</p>
</blockquote>
<blockquote>
<p>《林泉高致》是郭煕山水画创作的一篇经验总结，是由其子郭思整理而成的。全书分六节，即除开序言外，山水训、画意、画诀、画格拾遗、画题、画记。原书有南宋许光凝序，今佚。</p>
</blockquote>
<hr>

<h2 id="郭思序"><a href="#郭思序" class="headerlink" title="郭思序"></a>郭思序</h2><p>　　《语》曰：“志于道，据于德，依于仁，游于艺。”谓礼、乐、射、御、书、数。书，画之流也。《易》之《山坟》《气坟》《形坟》，出于三皇。《山》如山，《气》如气，《形》如形，皆画之椎轮。黄帝制衣裳，有章数，或绘，或绣，皆画之本也。故舜十二章，山、龙、华虫，曰：“观古人象。”《尔雅》曰：“画，象也。”言象之所以为画尔。《易》设卦，观象，系辞。《论语》“绘事后素”, 《周礼》“绘画之事后素工”，画之为本甚大且远。自古说伏戏画八卦，读为“今汝画”之“画”。“画”文训为“止”，不知画八卦为何等义。故画当为画，但今画出于后世，其实止用画字尔。又今之古文篆籀禽鱼，皆有象形之体，即象形画之法也。</p>
<p>　　思丱角时，侍先子游泉石，每落笔，必曰：“画山水有法，岂得草草？”思闻一说，旋即笔记。今收拾纂集，殆数十百条，不敢失坠，用贻同好。噫！先子少从道家之学，吐故纳新，本游方外，家世无画学，盖天性得之，遂游艺于此，以成名焉。然于潜德懿行，孝友仁施为深，则游焉息焉，此志子孙当晓之也。</p>
<hr>

<h2 id="山水训"><a href="#山水训" class="headerlink" title="山水训"></a>山水训</h2><p>　　君子之所以爱夫山水者，其旨安在？丘园养素，所常处也；泉石啸傲，所常乐也；渔樵隐逸，所常适也；猿鹤飞鸣，所常亲也；尘嚣缰锁，此人情所常厌也；烟霞仙圣，此人情所常愿而不得见也。直以太平盛日，君亲之心两隆，茍洁一身，出处节义斯系，岂仁人高蹈远引，为离世绝俗之行，而必与箕、颖、埒素、黄绮同芳哉！白驹之诗，紫芝之咏，皆不得已而长往者也。然则林泉之志，烟霞之侣，梦寐在焉，耳目断绝，今得妙手，郁然出之，不下堂筵，坐穷泉壑，猿声鸟啼，依约在耳；山光水色，滉漾夺目，斯岂不快人意，实获我心哉！此世之所以贵夫画山之本意也。不此之主，而轻心临之，岂不芜杂神观，溷浊清风也哉！</p>
<p>　　画山水有体，铺舒为宏图而无余，消缩为小景而不少。看山水亦有体，以林泉之心临之则价高，以骄侈之目临之则价低。</p>
<p>　　山水，大物也。人之看者，须远而观之，方见得一障山川之形势气象。若士女人物，小小之笔，即掌中几上，一展便见，一览便尽，此皆画之法也。</p>
<p>　　世之笃论，谓山水有可行者，有可望者，有可游者，有可居者。画凡至此，皆入妙品。但可行、可望、不如可居、可游之为得，何者？观今山川，地占数百里，可游、可居之处十无三四，而必取可居、可游之品。君子之所以渴慕林泉者，正谓此佳处故也。故画者当以此意造，而鉴者又当以此意穷之，此之谓不失其本意。</p>
<p>　　画亦有相法，李成子孙昌盛，其山脚地面皆浑厚阔大，上秀而下丰，合有后之相也，非特谓相兼，理当如此故也。</p>
<p>　　人之学画，无异学书，今取锺、王、虞、柳，久必入其仿佛。至于大人达士，不局于一家，必兼收并揽，广议博考，以使我自成一家，然后为得。今齐鲁之士惟摹营丘，关陕之士惟摹范宽，一己之学，犹为蹈袭，况齐、鲁、关、陕，辐员数千里，州州县县，人人作之哉！专门之学，自古为病，正谓出于一律，而不肯听者，不可罪不听之人，迨由陈迹。人之耳目，喜新厌故，天下之同情也。故予以为大人达士不局于一家者，此也。</p>
<p>　　柳子厚善论为文，余以为不止于文。万事有诀，尽当如是，况于画乎！何以言之？凡一景之画，不以大小多少，必须注精以一之。不精则神不专，必神与俱成之。神不与俱成，则精不明。必严重以肃之，不严则思不深。必恪勤以周之，不恪则景不完。故积惰气而强之者，其迹软懦而不决，此不注精之病也；积昏气而汨之者，其状黯猥而不爽，此神不与俱成之弊也；以轻心掉之者，其形略而不圆，此不严重之弊也；以慢心忽之者，其体疏率而不齐，此不恪勤之弊也。故不决则失分解法，不爽则失潇洒法，不圆则失体裁法，不齐则失紧慢法，此最作者之大病出，然可与明者道。</p>
<p>　　思平昔见先子作一二图，有一时委下不顾，动经一二十日不向，再三体之，是意不欲。意不欲者，岂非所谓惰气者乎！又每乘兴得意而作，则万事俱忘，及事汨志挠，外物有一，则亦委而不顾。委而不顾者，岂非所谓昏气者乎！凡落笔之日，必明窗净几，焚香左右，精笔妙墨，盥手涤砚，如迓大宾，必神闲意定，然后为之，岂非所谓不敢以轻心掉之者乎！已营之，又撤之；已增之，又润之；一之可矣，又再之；再之可矣，又复之。每一图必重复终始，如戒严敌，然后竟，此岂非所谓不敢以慢心忽之者乎！所谓天下之事，不论大小，例须如此，而后有成。先子向思，每丁宁委曲论及于此，岂非教思终身奉之以为进修之道耶！</p>
<p>　　学画花者，以一株花置深坑中，临其上而瞰之，则花之四面得矣。学画竹者，取一枝竹，因月夜照其影于素壁之上，则竹之真形出矣。学画山水者，何以异此？盖身即山川而取之，则山水之意度见矣。真山水之川谷，远望之以取其深，近游之以取其浅；真山水之岩石，远望之以取其势，近看之以取其质。真山水之云气，四时不同：春融冶，夏蓊郁，秋疏薄，冬黯淡。画见其大象，而不为斩刻之形，则云气之态度活矣。真山水之烟岚，四时不同：春山澹冶而如笑，夏山苍翠而如滴，秋山明净而如妆，冬山惨淡而如睡。画见其大意，而不为刻画之迹，则烟岚之景象正矣。真山水之风雨，远望可得，而近者玩习不能究一川径隧起止之势。真山水之阴晴，远望可尽，而近者拘狭，不能得明晦隐见之迹。山之人物，以标道路；山之楼观，以标胜概；山之林木映蔽，以分远近；山之溪谷断续，以分浅深。水之津筏桥彴，以足人事；水之渔艇钓竿，以足人意。</p>
<p>　　大山堂堂，为众山之主，所以分布以次冈阜林壑，为远近大小之宗主也。其象若大君，赫然当阳，而百辟奔走朝会，无偃蹇背却之势也。长松亭亭，为众木之表，所以分布以次藤萝草木，为振契依附之师帅也。其势若君子，轩然得时，而众小人为之役使，无凭陵愁挫之态也。山，近看如此，远数里看又如此，远十数里看又如此，每远每异，所谓“山形步步移”也。山，正面如此，侧面又如此，背面又如此，每看每异，所谓“山形面面看”也。如此是一山而兼数十百山之形状，可得不悉乎？山，春夏看如此，秋冬看又如此，所谓“四时之景不同”也。山，朝看如此，暮看又如此，阴晴看又如此，所谓“朝暮之变态不同”也。如此是一山而兼数十百山之意态，可得不究乎？春山烟云连绵人欣欣，夏山嘉木繁阴人坦坦，秋山明净摇落人肃肃，冬山昏霾翳塞人寂寂。看此画令人生此意，如真在此山中，此画之景外意也。见青烟白道而思行，见平川落照而思望，见幽人山客而思居，见岩扃泉石而思游。看此画令人起此心，如将真即其处，此画之意外妙也。</p>
<p>　　东南之山多奇秀，天地非为东南私也。东南之地极下，水潦之所归，以漱濯开露之所出，故其地薄，其水浅，其山多奇峰峭壁，而斗出霄汉之外。瀑布千丈，飞落于云霞之表，如华山垂溜。非不千丈也，如华山者鲜尔，纵有浑厚者，亦多出地上，而非出地中也。</p>
<p>　　西北之山多浑厚，天地非为西北偏也。西北之地极高，水源之所出，以冈陇拥肿之所埋。故其地厚，其水深，其山多堆阜，盘礴而连延不断于千里之外。介丘有顶，而迤逦拔萃于四逵之野，如嵩山、少室。非不峭拔也，如嵩少者鲜尔。纵有峭拔者，亦多出地中而非地上也。</p>
<p>　　嵩山多好溪，华山多好峰，衡山多好别岫，常山多好列嶂，泰山特好主峰，天台、武夷、庐、霍、雁荡、岷、峨、巫峡、天坛、王屋、林虑、武当，皆天下名山巨镇，天地宝藏所出，仙圣窟宅所隐，奇崛神秀莫可穷其要妙。欲夺其造化，则莫神于好，莫精于勤，莫大于饱游饫看，历历罗列于胸中，而目不见绢素，手不知笔墨，磊磊落落，杳杳漠漠，莫非吾画，此怀素夜闻嘉陵江水声而草圣益佳，张颠见公孙大娘舞剑器而笔势益俊者也。今执笔者所养之不扩充，所览之不淳熟，所经之不众多，所取之不精粹，而得纸拂壁，水墨遽下，不知何以掇景于烟霞之表，发兴于溪山之颠哉！后生妄语，其病可数。</p>
<p>　　何谓所养欲扩充？近者画手有《仁者乐山图》，作一叟支颐于峰畔；《知者乐水图》，作一叟侧耳于岩前，此不扩充之病也。盖仁者乐山，宜如白乐天《草堂图》，山居之意裕足也；知者乐水，宜如王摩诘《辋川图》，水中之乐饶给也。仁知所乐，岂只一夫之形状可见之哉！何谓所览欲淳熟？近世画工，画山则峰不过三五峰，画水则波不过三五波，此不淳熟之病也。</p>
<p>　　盖画山，高者、下者、大者、小者，盎睟向背，颠顶朝揖，其体浑然相应，则山之美意足矣。画水，齐者、汩者、卷而飞激者、引而舒长者，其状宛然自足，则水之态富赡也。何谓所经之不众多？近世画手，生吴越者，写东南之耸瘦；居咸秦者，貌关陇之壮浪；学范宽者，乏营丘之秀媚；师王维者，缺关仝之风骨。凡此之类，咎在于所经之不众多也。何谓所取之不精粹？千里之山，不能尽奇，百里之水，岂能尽秀。太行枕华夏而面目者林虑，泰山占齐鲁而胜绝者龙岩，一概画之，版图何异？凡此之类，咎在于所取之不精粹也。故专于坡陀，失之麄；专于幽闲，失之薄；专于人物，失之俗；专于楼观，失之冗；专于石，则骨露；专于土，则肉多。笔迹不混成，谓之疏，疏则无真意；墨色不滋润，谓之枯，枯则无生意。水不潺湲，则谓之死水；云不自在，则谓之冻云；山无明晦，则谓之无日影；山无隐见，则谓之无烟霭。今山，日到处明，日不到处晦，山因日影之常形也。明晦不分焉，故曰无日影。今山，烟霭到处隐，烟霭不到处见，山因烟霭之常态也。隐见不分焉，故日无烟霭。</p>
<p>　　山，大物也。其形欲耸拔，欲偃蹇，欲轩豁，欲箕踞，欲盘礴，欲浑厚，欲雄豪，欲精神，欲严重，欲顾盼，欲朝揖，欲上有盖，欲下有乘，欲前有据，欲后有倚，欲下瞰而若临观，欲下游而若指麾。此山之大体也。</p>
<p>　　水，活物也。其形欲深静，欲柔滑，欲汪洋，欲回环，欲肥腻，欲喷薄，欲激射，欲多泉，欲远流，欲瀑布插天，欲溅扑入地，欲渔钓怡怡，欲草木欣欣，欲挟烟云而秀媚，欲照溪谷而光辉。此水之活体也。</p>
<p>　　山以水为血脉，以草木为毛发，以烟云为神彩，故山得水而活，得草木而华，得烟云而秀媚。水以山为面，以亭榭为眉目，以渔钓为精神。故水得山而媚，得亭榭而明快，得渔钓而旷落。此山水之布置也。</p>
<p>　　山，有高有下。高者，血脉在下，其肩股开张，基脚壮厚，峦岫冈势，陪拥相勾连，映带不绝，此高山也。故如是，高山谓之不孤，谓之不仆。下者，血脉在上。其颠半落，项领相攀，根基庞大，堆阜臃肿，直下深插，莫测其浅深，此浅山也。故如是，浅山谓之不薄，谓之不泄。高山而孤，体干有仆之理，浅山而薄，神气有泄之理。此山水之体裁也。</p>
<p>　　山得水而活，水得山而媚。</p>
<p>　　石者，天地之骨也，骨贵坚深而不浅露。水者，天地之血也，血贵周流而不凝滞。</p>
<p>　　山无烟云，如春无花草。</p>
<p>　　山无云则不秀，无水则不媚，无道路则不活，无林木则不生，无深远则浅，无平远则近，无高远则下。</p>
<p>　　山有三远：自山下而仰山颠，谓之高远；自山前而窥山后，谓之深远；自近山而望远山，谓之平远。高远之色清明，深远之色重晦，平远之色有明有晦；高远之势突兀，深远之意重叠，平远之意冲融而缥缥缈缈。其人物之在三远也，高远者明了，深远者细碎，平远者冲澹。明了者不短，细碎者不长，冲澹者不大。此三远也。</p>
<p>　　山有三大：山大于木，木大于人。山不数十百如木之大，则山不大；木不数十百如人之大，则木不大。木之所以比夫人者，先自其叶；而人之所以比夫木者，先自其头。木叶若干可以敌人之头，人之头自若干叶而成之，则人之大小、木之大小、山之大小，自此而皆中程度。此三大也。</p>
<p>　　远山无皴，远水无波，远人无目。非无也，如无耳。</p>
<p>　　山欲高，尽出之则不高，烟霞锁其腰则高矣。水欲远，尽出之则不远，掩映断其派则远矣。</p>
<p>　　山因藏其腰则高，水因断其湾则远。盖山尽出，不唯无秀拔之高，兼何异画碓嘴！水尽出，不唯无盘折之远，兼何异画蚯蚓！</p>
<p>　　正面溪山，林木盘折，委曲铺设其景而来，不厌其详，所以足人目之近寻也。傍边平远，峤岭重叠，钩连缥缈而去，不厌其远，所以极人目之旷望也。</p>
<hr>

<h2 id="画意"><a href="#画意" class="headerlink" title="画意"></a>画意</h2><p>　　世人只知吾落笔作画，却不知画非易事。庄子说画史“解衣盘礴”，此真得画家之法。人须养得胸中宽快，意思悦适，如所谓易直子谅，油然之心生，则人之笑啼情状，物之尖斜偃侧，自然布列于心中，不觉见之于笔下。晋人顾恺之必构层楼以为画所，此真古之达士。不然，志意已抑郁涩滞，局在一曲，如何得写貌物情，摅发人思哉！假如工人斫琴，得峄阳孤桐，巧手妙意，洞然于中，则朴材在地，枝叶未披，而雷氏成琴，脱然已在于目。其意烦体悖，拙鲁闷嘿之人，见铦凿利刀，不知下手之处，焉得焦尾玉磬，扬音于清风流水哉。更如前人言“诗是无形画，画是有形诗”，哲人多谈此言，吾人所师。余因暇日，阅晋唐古今诗什，其中佳句，有道尽人腹中之事，有装出人目前之景，然不因静居燕坐，明窗净几，一炷炉香，万虑消沉，则佳句好意亦看不出，幽情美趣亦想不成，即画之生意，亦岂易有。及乎境界已熟，心手已应，方始纵横中度，左右逢原。世人将就，率意触情，草草便得。</p>
<p>　　思因记先子尝所诵道古人清篇秀句，有发于佳思而可画者，并思亦尝旁搜广引，以献之先子。先子谓为可用者，其诗虽全章半句，及只一联者，咸录之于下。好事者观此，则古今精笔，亦可以思过半矣。</p>
<p>　　先子尝诵诗可画者：</p>
<p>　　女几山头春雪消，路傍仙杏发柔条。心期欲去知何日，惆望回车下野桥。（唐・羊士谔《望女几山》）</p>
<p>　　独访山家歇还涉，茅屋斜连隔松叶。主人闻语未开门，绕篱野菜飞黄蝶。（长孙佐辅《寻山家》）</p>
<p>　　南游兄弟几时还，知在三湘五岭间，独立衡门秋水阔，寒鸦飞去日沈山。（窦巩《寄南游》）</p>
<p>　　钓罢孤舟系苇梢，酒开新瓮鲊开包。自从江浙为渔父，二十馀年手不叉。（无名氏）</p>
<p>　　舍南舍北皆春水，但见群鸥日日来。（老杜）</p>
<p>　　渡水蹇驴只耳直，避风羸仆一肩高。（雪诗）</p>
<p>　　行到水穷处，坐看云起时。（王摩诘）</p>
<p>　　六月杖藜来石路，午阴多处听潺湲。（王介甫）</p>
<p>　　数声离岸掳，几点别州山。（魏野）</p>
<p>　　思尝助记：</p>
<p>　　远水兼天净，孤城隐雾深。（老杜）</p>
<p>　　犬眠花影地，牛牧雨声陂。（李拱《村舍》）</p>
<p>　　密竹滴残雨，高峰留夕阳。（夏疾叔简）</p>
<p>　　天遥来雁小，江阔去帆孤。（姚合）</p>
<p>　　雪意未成云著地，秋声不断雁连天。（钱惟演）</p>
<p>　　春潮带雨晚来急，野渡无人舟自横。（韦应物）</p>
<p>　　相看临远水，独自坐孤舟。（郑谷）</p>
<hr>

<h2 id="画诀"><a href="#画诀" class="headerlink" title="画诀"></a>画诀</h2><p>　　凡经营下笔，必全天地。何谓天地？谓如一尺半幅之上，上留天之地位，下留地之地位，中间方立意定景。见世之初学，遽把笔下去，率尔立意，触情涂抹满幅，看之填塞人目，已令人意不快，那得取赏于潇洒，见情于高大哉！</p>
<p>　　山水：先理会大山，名为主峰。主峰已定，方作以次，近者、远者、小者、大者，以其一境主之于此，故曰主峰。如君臣上下也。</p>
<p>　　林石：先理会大松，名为宗老。宗老已定，方作以次，杂窠、小卉、女萝、碎石，以其一山表之于此，故曰宗老。如君子小人也。</p>
<p>　　山有戴土，山有戴石。土山戴石，林木瘦耸；石山戴土，林木肥茂。木有在山，木有在水。在山者土厚之处，有千尺之松；在水者土薄之处，有数尺之蘖。水有流水，石有盘石。水有瀑布，石有怪石。瀑布练飞于林表，怪石常蹲于路隅。</p>
<p>　　雨有欲雨，雪有欲雪。雨有大雨，雪有大雪。雨有雨霁，雪有雪霁。风有急风，云有归云。风有大风，云有轻云。大风有吹沙走石之势，轻云有薄罗引素之容。</p>
<p>　　店舍依溪，不依水冲，依溪以近水，不依水冲以为害。或有依水冲者，水虽冲之，必无水害处也。村落依陆，不依山。依陆以便耕，不依山以为耕远。或有依山者，山之间必有可耕处也。</p>
<p>　　大松大石必画于大坡大岸之上，不可作于浅滩平渚之边。</p>
<p>　　一种使笔不可反为笔使，一种用墨不可反为墨用。笔与墨，人之浅近事，二物且不知所以操纵，又焉得成妙绝也哉！此亦非难，近取诸学书，正与此类也。故说者谓王右军喜鹅，意在取其转项，如人之执笔转腕以结字。此正与论画用笔同。故世之人多谓善书者往往善画，盖由其转腕用笔之不滞也。或曰：墨之用何如？答曰：用焦墨，用宿墨，用退墨，用埃墨，不一而足，不一而得。</p>
<p>　　砚用石，用瓦，用盆，用瓮片。墨用精墨而已，不必用东川与西山。笔用尖者，圆者，粗者，细者，如针者，如刷者。</p>
<p>　　运墨有时而用淡墨，有时而用浓墨，有时而用焦墨，有时而用宿墨，有时而用退墨，有时而用厨中埃墨，有时而取青黛杂墨水而用之。用淡墨六七加而成深，即墨色滋润而不枯燥。用浓墨、焦墨欲特然取其限界，非浓与焦则松棱石角不了然。既以了然，然后用青墨水重迭过之，即墨色分明，常如雾露中出也。淡墨重叠旋旋而取之，谓之斡淡。以锐笔横卧重重而取之，谓之皴擦。以水墨再三而淋之，谓之渲。以水墨滚同而泽之，谓之刷。以笔头直往而指之，谓之捽。以笔头特下而指之，谓之擢。以笔端而注之，谓之点，点施于人物，亦施于木叶。以笔引而去之谓之画，画施于楼屋，亦施于松针。</p>
<p>　　雪色：用浓淡墨作浓淡，但墨之色不一而染就。烟色：就缣素本色萦拂以淡水而痕之，不可见笔墨迹。风色：用黄土或埃墨而得之。土色：用淡墨、埃墨而得之。石色：用青黛和墨而浅深取之。瀑布：用缣素本色，但焦墨作其旁以得之。水色：春绿，夏碧，秋青，冬黑。天色：春晃，夏苍，秋淡，冬黯。</p>
<p>　　画之处所，须冬燠夏凉，宏堂邃宇。画之志思须百虑，不干神盘意豁。老杜诗所谓“五日画一水，十日画一石”，“能事不受相蹙逼，王宰始肯留真迹”，斯言得之矣！</p>
<h2 id="画题"><a href="#画题" class="headerlink" title="画题"></a>画题</h2><p>　　《世说》所载戴安道一事：安道就陈留范宣学，宣之读书、抄书，安道皆学，至于安道学画，宣乃以为无用而不喜。安道于是取《南都赋》为宣画其所赋，内前代衣冠、宫室、人物、鸟兽、草木、山川，莫不毕具，而一一有所证据，有所征考。宣然后欢然从之，曰：“画之有益如是。”然后重画。然则自帝王、名公、臣儒相袭而画，皆有所为而作也。如今成都周公礼殿有西晋益州刺史张牧画三皇五帝三代至汉以来君臣圣贤人物，粲然满殿，令人识万古礼乐，故王右军恨不克见，而逮今士大夫之宝。则世之俗工下吏，矜眩细巧，又岂知古人于画事别有意旨哉。中间吾为试官，出“尧民击壤”题，其间人物却作今人巾帻。此不学之弊，不知古人学画之本意也。</p>
<p>　　思因纂录先子画题，之下间以所闻注而出之，盖亦用先人之本训尔。</p>
<p>　　一种画春夏秋冬，各有始终晓暮之类，品意思物色，便当分解，况其间各有趣哉。其他不消拘四时。而经史诸子中故事，即又当各从临时所宜者为可。</p>
<p>　　谓如春有：《早春云景》《早春雪景》《早春雨景》《残雪早春》《雪霁早春》《雨霁早春》《烟雨早春》《寒云欲雨》《春雨春霭》《早春晓景》《早春晚景》《晓日春山》《春云欲雨》《早春烟霭》《春云出谷》《满溪春溜》《春雨春风》作斜风细雨，《春山明丽》《春云如白鹤》非多谓如鹤形也，飞扬鹤之类，亦取自在尔，皆春题也。</p>
<p>　　夏有：《夏山晴霁》《夏山雨霁》《夏山风雨》《夏山晚行》《夏山早行》《夏山林馆》《夏雨山行》《夏山林木怪石》《夏山松石平远》《夏山雨过》《浓云欲雨》《骤风急雨》又曰《飘风急雨》《夏山雨罢云归》《夏雨溪谷溅瀑》《夏山烟晓》《夏山烟晚》《夏日山居》《夏云多奇峰》，皆夏题也。</p>
<p>　　秋有：《初秋雨过》《平远秋霁》亦曰《秋山雨霁》《秋风雨霁》《秋云下陇》《秋烟出谷》《秋风欲雨》又曰西风欲雨，《秋风细雨》亦曰《秋雨》《西风骤雨》《秋晚烟岚》《秋山晓意》《秋山晚照》《秋晚平远》《远水澄清》《疏林秋晚》《秋景林石》《秋景松石》《平远秋景》，皆秋题也。</p>
<p>　　冬有：《寒云欲雪》《冬阴密雪》《冬阴覆雪》《朔风飘雪》《山涧小雪》《回溪远雪》《雪后山家》《雪中渔舍》《舣舟沽酒》《踏雪远沽》《雪溪平远》又曰《风雪平远》《绝涧霜松》《松轩醉雪》《水榭吟风》，皆冬题也。</p>
<p>　　晓有：《春晓》《秋晓》《雨晓》《雪晓》《烟岚晓色》《秋烟晓色》《春霭晓色》，皆晓题也。</p>
<p>　　晚有：《春山晚照》《雨过残照》《雪晴晚照》《疏林晚照》《平川返照》《远水晚晴》《暮山烟霭》《僧归溪寺》《客到酒家》，皆晚题也。</p>
<p>　　松有：《双松》《三松》《五松》《六松》《怪木》《古木》《老木》《垂崖怪木》《垂崖古木》《乔松》至一望松，皆祝寿用，《青松》《春松》《长松》《一望松》作连山带岭一望不断之意，先子于一幅上为之：一老人以一手抚面前大松，作极目引望之意。其老人若为寿星，所献之人云。</p>
<p>　　石有：《怪石》《坡石》《松石》兼云松者也，《林石》兼之林木。</p>
<p>　　《秋江怪石》</p>
<p>　　怪石之在江岸者也，江上蓼花、蒹葭之致，可以映带远近，作一二也。</p>
<p>　　《灵岩怪石》</p>
<p>　　怪石之在山岩者也，山中松萝大木之致，可以映带随上下，作一二也。</p>
<p>　　《松石平远》</p>
<p>　　作平远于松石旁，松石要大，平远要小，此小景也。</p>
<p>　　《松石溅扑》</p>
<p>　　作溅扑于松石边，松石要凝重，溅扑要飞动，此小景也，大率分别浅深高下也。</p>
<p>　　云有：《云横谷口》《云出岩间》《白云出岫》《轻云下岭》。烟有：《烟横谷口》《烟出乱山》《暮霭平林》《轻烟引素》《春山烟岚》《秋山烟霭》。水有：《回溪溅瀑》《松石溅瀑》《云岭飞泉》《雨余瀑布》《雪中瀑布》《烟溪瀑布》《远水鸣榔》《云溪钓艇》。杂有：《水村渔舍》《凭高观耨》《平沙落雁》《溪桥酒家》《修桥钓丝》《樵苏》，皆杂题也。</p>
<hr>

<h2 id="画格拾遗"><a href="#画格拾遗" class="headerlink" title="画格拾遗"></a>画格拾遗</h2><p>　　《早春晓烟》：骄阳初蒸，晨光欲动，晴山如翠，晓烟交碧，乍合乍离，或聚或散，变态不定，飘摇缭绕于丛林溪谷之间，曾莫知其涯际也。</p>
<p>　　《风雨水石》：猛风骤发，大雨斜倾，瀑布飞空，湍奔射石，喷珠溅玉，交相溅乱，不知其源流之远近也。</p>
<p>　　《古木平林》：层峦壁立，怪木斜欹，影浸寒流，根蟠岸畔，轮囷万状，不可得而名也。右上三图，乃丁昕、郭熙所画——《温县宣王殿三壁画记》。</p>
<p>　　《烟生乱山》：生绢六幅，皆作平远，亦人之所难。一障乱山，几数百里，烟岚绵联，乱山嶻嶭，矮林小寺，间见掩映，看之令人意兴无穷。此图乃平远中之尤物也。</p>
<p>　　《朝阳树梢红》：缣素横长，六尺许，作近山、远山、山之前后人家、佛庙、津渡、桥彴，缕分脉剖，佳思丽景，不可殚言。惟是于浓岚积翠之间，以朱色而浅深之，大山腰横抹朱绿，傍达于后。平远林莾，烟云缥缈，一带之上，朱绿相异色，而轻重隐没相得。画出山中一番晓意，可谓奇作也。</p>
<p>　　《西山走马》：先子在邢州时作此以付思。其山作秋意，于深山中数人，骤马出谷口，内一人坠下，人马不大而神气如生，先子指之曰：“躁进者如此。”自此而下，得一长板桥，有皂帻数人，乘款段而来者，先子指之曰：“恬退者如此。”又于峭壁之隈，青林之荫，半出一野艇，艇中蓬庵，庵中酒榼、书帙，庵前一露顶坦腹人，若仰视白云，俯听流水，冥搜遐想之象。舟侧一夫理楫，先子指示思曰：“斯则又高矣。”</p>
<p>　　《一望松》：先子以二尺余小绢作一老人倚杖岩前，在一大松下，自此后作无数松，大小相亚，转岭下涧，几千百松，一望不断。平昔未尝如此布置，此特为文潞公寿，意取公子孙联绵公相之义。潞公大喜。</p>
<hr>

<h2 id="画记"><a href="#画记" class="headerlink" title="画记"></a>画记</h2><p>　　思家有先子手志载：神宗即位后庚申年二月九日，富相判河阳，奉中旨津遣上京。首蒙三司使吴公中复召作省壁；续于开封尹邵公亢召作府厅六幅雪屏；次于都水为判监张公坚父故人延某画六幅松石屏；次吴正宪为三司盐铁副使，召作厅壁风雪远景屏，又于谏院为正宪作六幅风雨水石屏；又相国寺李元济西壁神后作溪谷平远；次准内降，与艾宣、崔白、葛守昌同作紫宸殿屏；次与符道隐、李宗成同作小殿子屏；次蒙勾当书院，宋供奉用臣传圣旨召赴御书院作御前屏帐，或大或小不知其数；即有旨，特授本院艺学；时以亲乞免，不许，又乞假省亲，命方如所乞；有旨，作《秋雨》《冬雪》二图，赐岐王；又作方丈围屏；又作御座屏二；又作《秋景烟岚》二，赐高丽；又作四时山水各二；又作《春雨晴霁图》屏，上甚喜，恩令待诏；又降旨作玉华殿两壁半林石屏；又作《着色春山》及《冬阴密雪》；又得旨于景灵宫十一殿子屏面大石作十一枚。其后零细大小悉数不及，内有说者别列之其下。</p>
<p>　　神宗一日谓刘有方曰：“郭熙画鉴极精，每使之考校天下画生，皆有议论。可将秘阁所有汉晋以来名画，尽令郭熙详定品目前来。”先子遂得偏阅天府所藏，先子一一有品第名目。思家恨不见其本。</p>
<p>　　紫宸殿屏：今江宁府艾宣画鹤四只，崔白画竹数茎，葛守昌画海棠，奉旨于屏面画石一块，其三画者，累命催督，经月方了。某画怪石，移时而就。</p>
<p>　　内东门小殿屏：屏八幅，面有两掩扇。其左扇长安符道隐画松石，右扇鄜州李宗成画松石，当面六幅，某奉旨画秋景山水。</p>
<p>　　御帐：画《朔风飘雪图》。神宗令宋用臣造御毡帐成，甚奇，蒙御批曰：“郭熙可令画此帐屏。”先子作一图，名曰《朔风飘雪》。其景，大坡林木，长飙吹空，云物纷乱，而大片作雪，飞扬于其间。时方早，神宗一见大赏，以为神妙如动。即于内帑取宝花金带锡先子，曰：“为卿画特奇，故有是赐，他人无此例。”</p>
<p>　　化成殿壁：在后苑延春阁西，永福殿南东也，上之燕处。两壁各画松石、溪谷、溅扑。门南画悬崖、怪木、松石，东小壁画雨霁山水。钦明殿壁东小壁画松石平远，又三间作秋雨。</p>
<p>　　睿思殿：宋用臣修所谓凉殿者也，前后修竹茂林阴森，当暑而寒。其殿中皆凿青石作海兽鱼龙，玲珑相通透，潜引流水，漱鸣其下。而上设御榻，真所谓凉殿也。上曰：“非郭熙画不足以称。”于是命宋用臣传旨，令先子作四面屏风，盖绕殿之屏皆是。闻其景皆松石平远，山水秀丽之景，见之令人森竦。有中贵王绅好吟咏，有《宫词》百首，曰：“绕殿峰峦合匝青，画中多见郭熙名。”盖为此也。</p>
<p>　　瑶津亭、玉华殿屏：在后苑，闻宋用臣同杨琰自钱塘特地架一亭来，新凿一池，安其上。上临幸，曰：“惜乎无莲荷。”用臣曰：“愿陛下明日赏莲荷。”上曰：“用臣又诞也。若无莲荷如何？”用臣曰：“惟陛下所诛。”明日，莲荷满池，上燕幸之，大喜。乃用臣一夕买京师盆莲，沉之池底，遂使万柄倚岸。上曰：“此亭之屏，不可不令郭熙画。”遂挥一大图。</p>
<p>　　大安辇屏：又呼九龙辇。神宗为太皇太后特置，其工巧不可胜言。上曰：“亦须郭熙画，屏风仍设少色。”先子如期了，上极爱之。</p>
<p>　　玉堂屏风：神宗既新尚书省、枢密院，又鼎新禁中诸天宇，如玉堂成，特遣中贵张士良传圣旨，以为“翰苑摛藻之地，卿有子读书，宜与着意画”。先子斋嘿数日，一挥而成。其景春山也，春情之融冶，物态之欣豫，观者怡然，如在四明、天姥之境。苏子瞻诗所谓“玉堂昼掩春日闲，中有郭公画春山。鸣鸠乳燕初睡起，白波青嶂非人间”，盖摭实言情，撮其大要。</p>
<p>　　政和丁酉春，思提举成都、秦凤、简、郭等路榷茶盐事，奏计到阙，于三月二日垂拱殿登对。思立榻前，立未正，圣上顾而问曰：“熙之子？”臣思即对：“先臣熙，遭遇神宗近二十年。”语未毕，上又曰：“神宗极喜卿父。”臣思再对：“廿年遭遇神宗，具被眷顾，恩赐宠赉，在流辈无与比者。”上又曰：“是是，神考极喜之，至今禁中殿阁，尽是卿父画，画得全是李成。”臣思因对：“先臣熙感圣语及此，没有余荣，极矣。自陛下临御以来，四方万里，尽闻陛下天才圣学，无所不能，无所不精。举家团坐，未尝不叹恨先臣早世，不得今日更遭遇陛下。”上又曰：“神宗极爱卿父画。”臣思再再三三复，感荷圣恩。下殿谢时，思蒙恩赐金紫，续对又蒙特恩面谕，除思直秘阁。</p>
<p>　　思今日考阅先子遗编，披奉手泽，见宁、丰间神宗所以加奖恩锡，事至稠叠，如锡带、如升官、如奉使颁衣、如常常及赐，皆不可胜纪。亦太平盛事，臣子遭遇，亦世之所共仰者也。其余有可述，并臣庶家有先子笔者，不可具载，但显者列之。</p>
<hr>

<h2 id="许光凝序"><a href="#许光凝序" class="headerlink" title="许光凝序"></a>许光凝序</h2><p>　　翰林郭公，字淳夫，河阳温县人。生有异性，才爽过人。事亲孝，居家睦，处乡里立节尚气，重然诺，不妄交游。喜泉石，安畎亩，不学而小笔精绝，为朋旧求讨，遂寖有名。既壮，公卿交召，日不暇给。迄达神宗天听，召入翰林，受眷被知，评在天下第一。光凝世居洛，先考与公布衣之旧，故自儿童时已知公名，熟公行。及前岁被命守蜀，又得从公之子思游，因获窥公家集。见公所蓄嘉祐、治平、元丰以来，崇公巨儒诗歌赞记，并公平日讲论小笔范式，粲然盈编，厥题曰《郭氏林泉高致》，具载公之潜德懿行、洎神宗奖遇与所知天下贤公卿士大夫。因一览便令人洒然起物外烟霞之想，真可谓林泉之高致矣。思，元丰中太学名进士，五年壬戌高等赐第，博学多才，自结圣知，读此集则所以发扬幽懿，摅说履素，亦可谓善论撰先人之德美矣。其诸孙亦楚楚出头角，有文采。郭氏门户之大，未易可量也。时政和七年四月二十一日，中大夫翰林学士兼修国史赐紫金鱼袋河南许光凝书。</p>
<hr>

<h2 id="附录一-四库全书总目提要·林泉高致集"><a href="#附录一-四库全书总目提要·林泉高致集" class="headerlink" title="附录一 四库全书总目提要·林泉高致集"></a>附录一 四库全书总目提要·林泉高致集</h2><p>　　《林泉高致集》一卷（浙江范懋柱家天一阁藏本）。旧本题宋郭思撰。思父熙，字淳夫，温县人。官翰林待诏直长，以善画名于时。思字得之，登元丰五年进士，官至徽猷阁待制，秦凤路经略安抚使。书首有思所作序，谓丱角侍先子，每闻一说，旋即笔记，收拾纂集，用贻同好。故陈振孙《书录解题》以此书为思追述其父遗迹事实而作。今案书凡六篇，曰《山水训》，曰《画意》，曰《画诀》，曰《画题》，曰《画格拾遗》，曰《画记》。其篇首实题赠正议大夫郭熙撰。又有政和七年翰林学士河南许光凝序，亦谓公平日讲论小笔范式，灿然盈编，题曰《郭氏林泉高致》，而书中多附思所作释语，并称间以所闻注而出之。据此，则自《山水训》至《画题》四篇，皆熙之词，而思为之注。惟《画格拾遗》一篇纪熙平生真迹，《画记》一篇述熙在神宗时宠遇之事，则当为思所论撰，而并为一编者也。许光凝序尚有元丰以来诗歌赞记，陈振孙即称已阙，而此本前后又载入王维、李成《山水诀》、荆浩《山水赋》、董羽《画龙辑议》各一篇，亦非郭氏原本之旧。书末有至正八年豫章欧阳必学重刻一行，或即元时刊书者所附入欤？别本又有《山水诀纂》一卷，亦题宋郭思撰。前有签书河南府判官厅公事王纬序，称思述其父熙平日所说山水画法，好事者喜传其文而纬得之最先。大观四年，镂版广之。校其文与《林泉高致》所载山水训一篇首尾相同，疑思先纂是编，后复增益之，为《林泉高致集》，而其书已行，故至今犹两存之也。旧末又有《图画见闻志》一卷，与郭若虚同名，而其文迥异。中载叶梦得《评画行》，似非思所裒辑，疑本别为一编，乃续郭若虚书而作者。后人因所收画诀、画题皆思述其父之词，故取附《山水训纂》之末耳。以上二编，一与思书相复，一与思书无关，今俱刊除不录。而附存其目于此书之末，用以订同异，备考核焉。</p>
<hr>

<h2 id="附录二-画论"><a href="#附录二-画论" class="headerlink" title="附录二 画论"></a>附录二 画论</h2><h3 id="山水诀"><a href="#山水诀" class="headerlink" title="山水诀"></a>山水诀</h3><p>　　夫画道之中，水墨最为上。肇自然之性，成造化之工。或咫尺之图，写千里之景。东西南北，宛尔目前。春夏秋冬，生于笔下。</p>
<p>　　初铺水际，忌为浮泛之山；次布路歧，莫作连绵之道。主峰最宜高耸，客山须是奔趋。回抱处僧舍可安，水陆边人家可置。村庄着数树以成林，枝须抱体；山崖合一水而瀑泻，泉不乱流。渡口只宜寂寂，人行须是疏疏。泛舟楫之桥梁，且宜高耸；着渔人之钓艇，低乃无妨。悬崖险峻之间，好安怪木；峭壁巉岩之处，莫可通途。远岫与云容相接，遥天共水色交光。山钩锁处，沿流最出其中；路接危时，栈道可安于此。平地楼台，偏宜高柳映人家；名山寺观，雅称奇杉衬楼阁。远景烟笼，深岩云锁。酒旗则当路高悬，客帆宜遇水低挂。远山须要低排，近树惟宜拔迸。</p>
<p>　　手亲笔砚之余，有时游戏三昧。岁月遥永，颇探幽微。悟理者不在多言，善学者还从规矩。</p>
<h3 id="山水赋"><a href="#山水赋" class="headerlink" title="山水赋"></a>山水赋</h3><p>　　凡画山水，意在笔先。丈山尺树，寸马豆人，此其格也。远人无目，远树无枝，远山无皴，高与云齐；远水无波，隐隐如眉。此其式也。山腰云塞，石壁泉塞，楼台树塞，道路人塞。石看三面，路看两蹊，树看顶脖，水看岸基，此其法也。</p>
<p>　　凡画山水，尖峭者峰，平夷者崖，有穴者岫，悬石者岩，形圆者峦，路通者川。两山夹路者壑，两山夹水者涧。水注者溪，泉通者谷。路下小土山者坡，极目而平者阪。若能辨乎此，则知山水之仿佛也。</p>
<p>　　观者先看气象，后辨清浊。定宾主之揖拱，列群岫之威仪。多则乱，少则慢，不多不少，要分远近。远山不得连近山，远水不得连近水。山要回抱，寺观可安。断岸坂堤，小桥宜置。有路处人行，无路处林木。岸绝处古渡，山绝处荒村，水阔处征帆，林密处店舍。悬崖古木，根露而藤缠；临流怪石，嵌空而水痕。</p>
<p>　　凡作林木，远则疏平，近则森密，有叶者枝柔，无叶者枝硬。松皮如鳞，柏皮缠身。生于土者修长而净直，长于石者拳曲而伶仃。古木节多而半死，寒林扶疏而萧森。</p>
<p>　　凡画山水，须按四时：春景则雾锁烟笼，树林隐隐，远水拖蓝，山色堆青；夏景则林木蔽天，绿芜平阪，依云瀑布，行人羽扇，近水幽亭；秋景则水天一色，簌簌疏林，雁鸿秋水，芦岛沙汀。冬景则即地为雪，水浅沙平，冻云匝地，酒旗孤村，渔舟倚岸，樵者负薪。</p>
<p>　　风雨则不分天地，难辨东西，行人伞立，渔父蓑衣。有风无雨，枝叶斜披；有雨无风，枝叶下垂。雨霁则云收天碧，薄霭依稀，山光浅翠，网晒斜晖。晓景则千山欲曙，轻雾霏霏，朦胧残月，气象熹微。暮景则山衔落日，犬吠疏篱，僧投远寺。帆卸江湄，行人归急，半掩柴扉。</p>
<p>　　或烟斜雾横，或远岫云归，或秋江古渡，或荒冢断碑。或洞庭春色，或潇湘雾迷。如此之类，谓之画题。</p>
<p>　　笔法布置，更在临时。山形不得重犯，树头不得整齐。树借山以为骨，山借树以为衣。树不可繁，要见山之秀丽；山不可乱，要见树之光辉。若能留心于此，顿意会于玄微。</p>
<p>　　意懒石不硬，心怯水不坚。笔尖树不老，墨浓云不轻。</p>
<h3 id="山水诀-1"><a href="#山水诀-1" class="headerlink" title="山水诀"></a>山水诀</h3><p>　　凡画山水，先立宾主之位，次定远近之形，然后穿凿景物，摆布高低。</p>
<p>　　落笔无令太重，重则浊而不清；不可太轻，轻则燥而不润。烘染过度则不接，辟绰絮繁则失神。</p>
<p>　　发树枝左长右短，立石势上重下轻。摆布栽插，势使相偎。上下云烟，取秀不可太多，多则散漫无神；左右林麓，铺陈不可太繁，繁则堆塞不舒。山高峻无使倾危，水深远勿教穷涸。路须曲折，山要高昂。孤城置之远边，墟市依于山脚。</p>
<p>　　雪天不用云烟，雨里无多远望。山舍仍居隘窄，渔翁要在平滩。朝晴晃朗，暮雨阴昏。舍屋不在多间，渔钓有时而作。藤蔓依缠古木，窠丛簇扎山头。高山烟锁其腰，长岭云翳其脚。远水萦纡而来，还用云烟以断其派；怪石巉岩而立，仍须土埠以培其根。原野旷荡相连，苍山依其低浅。</p>
<p>　　石须圆混，锋芒八面棱层；木要交叉，挺干四时枯茂。迅风拔木，暴雨崩崖。浅流侧畔平滩，深涧陡崖直下。耸坡之土必要高，低则地浅；烟林之木亦宜疏，密则繁絮。重岩切忌头齐，群峰更宜高下。</p>
<p>　　孤峰远设，野水遥拖。道路时隐时显，桥梁或有或无。远怕阴昏，近防重浊。颠崖怪石，不用频施；峻岭枯槎，也宜少作。遥烟远曙，太繁恐失朝昏；密树稠林，断续防他板刻。山原峻险，依稀樵径犹存；崖岸倾危，隐约云林深暗。平川虽远，参差皴染而成；流水泉源，仿佛还多颠扑。布两路，有明有晦；起双峰，陡高陡低。雾薄明爽，舒晴烟霭，蒙腾欲雨。乔木耸直，蟠屈者一株两株；乱石磊堆，奇怪者三块两块。点树叶稀疏间密，皴石脉以重分轻。亭庵不在常施，楼观仍须间作。人物转顾多般，野舍犹防相似。气象则春山明媚，夏木繁阴，秋林摇落萧疏，冬树槎牙妥帖。树根栽插，龙爪宛若抓挐；石布棱层，根脚还须带土。</p>
<p>　　之字水，不过三转；溅瀑水，不过两重。侵天一道飞泉，涌瀑多湍；彻底翻涛巨浪，浅濑平流。烟波茫茫，云浪浩浩。山无独木，石不孤单。林烟一派便休，古木数株而已。乔木疏于平野，矮窠密布山头。孤烟远自水边，薄霭骤依岩脚。野桥寂寞，遥通竹坞人家；古寺萧条，掩映松林佛塔。</p>
<p>　　春水绿而潋滟，夏泽涨而弥漫，秋潦尽而澄清，寒泉涸而凝泚。新窠肥滑，岸石须要皴苍；古树槎牙，景物兼还秀媚。分清分浊，庶几轻重相兼；淳重淳轻，病在偏枯损体。山高木小，虽幽远而气雄；木大山低，虽雄豪而势薄。千岩万壑，要低昂聚散而不同；叠巘层峦，但起伏峥嵘而各异。不迷颠倒回还，自然游戏三昧。悟理者不在多言，学之者还从规矩。</p>
<hr>

<h2 id="附录三-画龙缉议"><a href="#附录三-画龙缉议" class="headerlink" title="附录三 画龙缉议"></a>附录三 画龙缉议</h2><p>　　画龙者，得神气之道也。神犹母也，气犹子也。以神召气，以母召子，孰敢不至。所以上飞于天，晦隔层云。下潜于渊，深入无底。人不可得而见也。古今图画者，固难推其形貌，其状乃分三停九似而已。自首至项，自项至腹，自腹至尾，三停也。九似者，头似牛，嘴似驴，眼似虾，角似鹿，耳似象，鳞似鱼，须似人，腹似蛇，足似凤，是名九似也。雌雄有别，雄者角浪凹峭，目深鼻豁，须尖鳞密，上壮下杀，朱火煜煜；雌者角靡浪平，目肆鼻直，须圆鳞薄，尾壮于腹。龙开口者易为巧，合口者难为工。但要挥毫落墨，随笔而生。筋骨精神，伫出为佳。贵乎血目生威，朱须激发，波涛凶涌，若奋风云，鳞甲藏烟，鬃鬛肘毛，爪牙伏利，蜿蜒升降，鳞旋之间，噀其雨露，踊跃腾空，点其目则飞去。乃神笔之变化，昔张僧繇公，则其人也。</p>
<hr>
    </div>

    
    
    

      <footer class="post-footer">
          
          <div class="post-tags">
              <a href="/tags/林泉高致/" rel="tag"><i class="fa fa-tag"></i> 林泉高致</a>
          </div>

        


        
    <div class="post-nav">
      <div class="post-nav-item">
    <a href="/古色古香/板桥杂记/板桥杂记/" rel="prev" title="板桥杂记">
      <i class="fa fa-chevron-left"></i> 板桥杂记
    </a></div>
      <div class="post-nav-item">
    <a href="/古色古香/浮生六记/浮生六记_1/" rel="next" title="浮生六记 - 卷一 ‧ 闺房记乐">
      浮生六记 - 卷一 ‧ 闺房记乐 <i class="fa fa-chevron-right"></i>
    </a></div>
    </div>
      </footer>
    
  </article>
  
  
  



          </div>
          

<script>
  window.addEventListener('tabs:register', () => {
    let { activeClass } = CONFIG.comments;
    if (CONFIG.comments.storage) {
      activeClass = localStorage.getItem('comments_active') || activeClass;
    }
    if (activeClass) {
      let activeTab = document.querySelector(`a[href="#comment-${activeClass}"]`);
      if (activeTab) {
        activeTab.click();
      }
    }
  });
  if (CONFIG.comments.storage) {
    window.addEventListener('tabs:click', event => {
      if (!event.target.matches('.tabs-comment .tab-content .tab-pane')) return;
      let commentClass = event.target.classList[1];
      localStorage.setItem('comments_active', commentClass);
    });
  }
</script>

        </div>
          
  
  <div class="toggle sidebar-toggle">
    <span class="toggle-line toggle-line-first"></span>
    <span class="toggle-line toggle-line-middle"></span>
    <span class="toggle-line toggle-line-last"></span>
  </div>

  <aside class="sidebar">
    <div class="sidebar-inner">

      <ul class="sidebar-nav motion-element">
        <li class="sidebar-nav-toc">
          文章目录
        </li>
        <li class="sidebar-nav-overview">
          站点概览
        </li>
      </ul>

      <!--noindex-->
      <div class="post-toc-wrap sidebar-panel">
          <div class="post-toc motion-element"><ol class="nav"><li class="nav-item nav-level-2"><a class="nav-link" href="#郭思序"><span class="nav-text">郭思序</span></a></li><li class="nav-item nav-level-2"><a class="nav-link" href="#山水训"><span class="nav-text">山水训</span></a></li><li class="nav-item nav-level-2"><a class="nav-link" href="#画意"><span class="nav-text">画意</span></a></li><li class="nav-item nav-level-2"><a class="nav-link" href="#画诀"><span class="nav-text">画诀</span></a></li><li class="nav-item nav-level-2"><a class="nav-link" href="#画题"><span class="nav-text">画题</span></a></li><li class="nav-item nav-level-2"><a class="nav-link" href="#画格拾遗"><span class="nav-text">画格拾遗</span></a></li><li class="nav-item nav-level-2"><a class="nav-link" href="#画记"><span class="nav-text">画记</span></a></li><li class="nav-item nav-level-2"><a class="nav-link" href="#许光凝序"><span class="nav-text">许光凝序</span></a></li><li class="nav-item nav-level-2"><a class="nav-link" href="#附录一-四库全书总目提要·林泉高致集"><span class="nav-text">附录一 四库全书总目提要·林泉高致集</span></a></li><li class="nav-item nav-level-2"><a class="nav-link" href="#附录二-画论"><span class="nav-text">附录二 画论</span></a><ol class="nav-child"><li class="nav-item nav-level-3"><a class="nav-link" href="#山水诀"><span class="nav-text">山水诀</span></a></li><li class="nav-item nav-level-3"><a class="nav-link" href="#山水赋"><span class="nav-text">山水赋</span></a></li><li class="nav-item nav-level-3"><a class="nav-link" href="#山水诀-1"><span class="nav-text">山水诀</span></a></li></ol></li><li class="nav-item nav-level-2"><a class="nav-link" href="#附录三-画龙缉议"><span class="nav-text">附录三 画龙缉议</span></a></li></ol></div>
      </div>
      <!--/noindex-->

      <div class="site-overview-wrap sidebar-panel">
        <div class="site-author motion-element" itemprop="author" itemscope="" itemtype="http://schema.org/Person">
    <img class="site-author-image" itemprop="image" alt="横波夫人" src="/images/avatar.jpg">
  <p class="site-author-name" itemprop="name">横波夫人</p>
  <div class="site-description" itemprop="description">碧水远连深洞府，红尘平没老乾坤</div>
</div>
<div class="site-state-wrap motion-element">
  <nav class="site-state">
      <div class="site-state-item site-state-posts">
          <a href="/archives">
          <span class="site-state-item-count">1653</span>
          <span class="site-state-item-name">日志</span>
        </a>
      </div>
      <div class="site-state-item site-state-categories">
            <a href="/categories/">
        <span class="site-state-item-count">12</span>
        <span class="site-state-item-name">分类</span></a>
      </div>
      <div class="site-state-item site-state-tags">
            <a href="/tags/">
          
        <span class="site-state-item-count">83</span>
        <span class="site-state-item-name">书签</span></a>
      </div>
  </nav>
</div>



      </div>

    </div>
  </aside>
  <div id="sidebar-dimmer"></div>


      </div>
    </main>

    <footer class="footer">
      <div class="footer-inner">
        

        

<div class="copyright">
  
  &copy; 2000 – 
  <span itemprop="copyrightYear">2020</span>
  <span class="with-love">
    <i class="fa fa-user"></i>
  </span>
  <span class="author" itemprop="copyrightHolder">横波夫人</span>
</div>

        








      </div>
    </footer>
  </div>

  
  <script src="/lib/anime.min.js"></script>
  <script src="/lib/velocity/velocity.min.js"></script>
  <script src="/lib/velocity/velocity.ui.min.js"></script>
<script src="/js/utils.js"></script><script src="/js/motion.js"></script>
<script src="/js/schemes/pisces.js"></script>
<script src="/js/next-boot.js"></script>



  




  <script src="/js/local-search.js"></script>












  

  

</body>
</html>
